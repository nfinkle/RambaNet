המקח אינו נקנה בדברים ואפלו העידו עליהם עדים כיצד בית זה אני מוכר לך יין זה אני מוכר לך עבד זה אני מוכר לך ופסקו הדמים ורצה הלוקח ואמר קניתי ורצה המוכר ואמר מכרתי ואמרו לעדים הוו עלינו עדים שמכר זה ושלקח זה הרי זה אינו כלום וכאלו לא היו ביניהם דברים מעולם וכן בנותן מתנה ומקבלה 

אבל אם נקנה המקח באחד מהדברים שהוא נקנה בהם קנה הלוקח ואינן צריכין לעדים כלל ואין אחד מהן יכול לחזר בו 

ובמה יקנה המקח הקרקעות באחד משלשה דברים בכסף או בשטר או בחזקה 

כיצד בכסף מכר לו בית מכר לו שדה ונתן לו הדמים קנה במה דברים אמורים במקום שאין כותבין את השטר אבל במקום שדרכן לכתב שטר מכר לא קנה עד שיכתב את השטר ואין קרקע נקנית בפחות משוה פרוטה 

התנה הלוקח ואמר אם רציתי אקנה בכסף או אקנה בשטר ונתן הכסף על תנאי זה הרי זה קים ואין המוכר יכול לחזר בו מפני התנאי והלוקח יכול לחזר בו עד שיכתב את השטר וכן אם התנה המוכר כזה 

האומר לחברו תן מנה לפלוני ויקנה ביתי לך כיון שנתן קנה הבית מדין ערב 

כיצד בשטר כתב לו על הניר או על החרס או על העלה שדי נתונה לך שדי מכורה לך כיון שהגיע השטר לידו קנה אף על פי שאין שם עדים כלל ואף על פי שאין השטר שוה כלום במה דברים אמורים במוכר שדה מפני רעתה אבל בשאר קרקעות אף על פי שהגיע שטר של מכר לידו ואפלו היו בו עדים לא קנה עד שיתן את הדמים 

כיצד בחזקה מכר לו בית מכר לו שדה או שנתן אותה במתנה כיון שנעל או גדר או פרץ כל שהוא והוא שיועיל במעשיו הרי זה קנה במה דברים אמורים כשהחזיק בפני המוכר או הנותן אבל שלא בפני המוכר או הנותן צריך שיאמר לו לך חזק וקנה ואחר כך אם החזיק קנה אף על פי שאינו בפני הבעלים

המוכר בית לחברו ומסר לו את המפתח הרי זה כמי שאמר לו לך חזק וקנה וכן המוכר את הבור כיון שמסר לו דליו הרי זה כמי שאמר לו לך חזק וקנה וכשהחזיק יקנה

כיצד המחזיק בנעילה קנה כגון שמכר בית או חצר והיה הפתח פתוח ונעל הלוקח את הפתח וחזר ופתחו הרי זה החזיק וקנה שהרי נשתמש בה שמוש המועיל

כיצד המחזיק בגדירה כל שהוא קנה כגון שהיה שם גדר והיו עולין בנחת והוסיף עליו כל שהוא והשלימו לעשרה ונמצא שאין עולין אלא בדחק הרי זה הועיל וקנה וכן אם היתה שם פרצה והיו נכנסים בה בדחק והרחיב הוא בה כל שהוא עד שנמצא נכנס ברוח הרי הועיל וקנה 

נתן צרור והועיל כגון שחבר בו המים לשדה או נטל צרור והועיל כגון שפתח בנטילתו המים לשדה הרי זה קנה וכן כל כיוצא בזה 

המוכר שדה לחברו בצד שדהו או שנתנה לו במתנה כיון שדש את המצר שבין שתי השדות ונעשו שתיהן כשדה אחת קנה אבל אם הלך בה לארכה ולרחבה אין הלוך זה מועיל כלום ואם שביל של כרמים מכר לו הואיל ונעשה להלוך קנה בהלוך 

וכמה שעור רחב הדרך שיקנה בהלוכו אם היה מסים במחצות קנה כדי שיגביה רגל ויניח רגל בצדה ואם אין שם מחצות קנה ברחב כדי שתהיה על ראשו חבילה של שריגים ויסב בה 

היתה הקרקע צחיח סלע שאין בה לא גדר ולא פרצה ואינה בת זריעה הרי החזקה שקונה אותה שטיחת פרות או העמדת בהמה שם וכיוצא בזה משאר התשמיש 

המוכר שדה לחברו ונכנס בה הלוקח וזרעה או נרה או שאסף פרות האילן או זמרו וכל כיוצא בדברים אלו הרי זה קנה שהרי החזיק ואין אחד מהן יכול לחזר בו וכן אם אסף המוכר סל של פרות ונתן ללוקח קנה לוקח מיד בחזקה שהרי גלה דעתו שהקנה לו שדה זו קנין גמור ונעשו פרותיה שלו 

העכו''ם אינו קונה בחזקה אלא בשטר הוא שקונה עם נתינת הכסף וישראל הבא מחמת העכו''ם הרי הוא כעכו''ם ואינו קונה אלא בשטר כל המחבר לקרקע הרי הוא כקרקע ונקנה או בכסף או בשטר או בחזקה ואם אינו צריך לקרקע כגון ענבים העומדות לבצר הרי זה כמטלטלין לקנין ויש להן אונאה

כשם שהקרקע נקנה בכסף בשטר ובחזקה כך שכירות הקרקע נקנה בכסף לבדו או בשטר לבדו או בחזקה ואין אחד מהן יכול לחזר בו

המוכר לחברו עשר שדות בעשר מדינות כיון שהחזיק באחת מהן קנה כלן ואפלו היתה אחת מהן הר גבוה והשנית מצולה שהרי תשמיש של זו אינה תשמיש של זו אף על פי כן כיון שהחזיק באחת מהן קנה השאר

במה דברים אמורים שנתן דמי כלן אבל אם לא נתן דמי כלן לא קנה אלא כנגד מעותיו לפיכך אם היו הכל במתנה קנה כלן וכן בשכירות כיון שהחזיק באחת מהן קנה כלן כל זמן השכירות היו מקצת הקרקעות במכר ומקצתן בשכירות כיון שהחזיק בין במכירה בין בשכירות קנה הכל

עבד כנעני הרי הוא כקרקע לקניה ונקנה בכסף ובשטר או בחזקה 

ומה היא החזקה בקנין עבדים שישתמש בהן כדרך שמשתמשין בעבדים בפני רבו כיצד התיר לו מנעלו או שהנעיל לו מנעלו או שהוליך כליו לבית המרחץ או שהפשיטו או סכו או גרדו או הלבישו או הגביה את רבו קנה וכן אם הגביה הרב את העבד קנה 

תקפו והביאו אצלו קנה שהעבדים נקנין במשיכה כזו אבל אם קרא לעבד ובא אצלו או שאמר לו רבו הראשון לך אצל הלוקח והלך אצלו לא קנה עד שימשכנו בתקיפה או שישתמש בו כמו שבארנו ואם החזיק בו שלא בפני הרב צריך שיאמר לו לך חזק וקנה 

עבד קטן הרי הוא כבהמה וקונין אותו בדברים שקונין בהן הבהמה ובדברים שקונין בהן העבדים לפיכך נקנה במשיכה אף על פי שלא תוקפו 

הבהמה בין דקה בין גסה נקנית במשיכה אף על פי שאפשר להגביה אותה לא הצריכוהו להגביה מפני שמתחבטת בארץ ואם הגביה קנה וההגבהה קונה בכל מקום אבל המשיכה אין קונין בה אלא בסמטא או בחצר של שניהם ואין קונין בה ברשות הרבים ולא בחצר שאינה של שניהם 

כיצד קונין את הבהמה במשיכה אין צריך לומר אם משכה והלכה או שרכב עליה והלכה בו שקנה אלא אפלו קרא לה ובאה או שהכישה במקל ורצה בפניו כיון שעקרה יד ורגל קנאה והוא שימשך בפני הבעלים אבל אם משך שלא בפני הבעלים צריך שיאמר לו קדם שימשך לך משך וקנה 

המוכר עדר לחברו או שנתן לו במתנה כיון שמסר לו משכוכית היא הבהמה המהלכת בראש העדר והכל נמשכים אחריה אין צריך לומר לו משך וקנה שמסירת בהמה זו כמי שאמר לו לך משך וקנה וכיון שמשך לו העדר קנה ואף על פי שמשך שלא בפניו 

האומר לחברו משך ותקנה או חזק ותקנה וכיוצא בדברים אלו והלך ומשך או שהחזיק לא קנה שמשמע תקנה להבא ועדין לא הקנה לו אלא צריך המוכר או הנותן לומר לו לך חזק וקנה או משך וקנה וכיוצא בדברים אלו שמשמען שיקנה עתה בעת שימשך או יחזיק 

האומר לחברו משך פרה זו ולא תקנה אלא לאחר שלשים יום ומשך לא קנה ואם אמר לו קנה מעכשו ולאחר שלשים יום קנה ואפלו היתה עומדת באגם ביום שלשים שזה כמי שהקנה אותו מעתה על תנאי נעשה התנאי נתקים הקנין וכל האומר על מנת כאומר מעכשו דמי 

המוכר בהמה לחברו או נתנה לו במתנה ואמר קנה אותה כדרך שבני אדם קונין אם משך או הגביהה קנה אבל אם רכב עליה אם בשדה קנה ואם בעיר לא קנה לפי שאין דרך בני אדם לרכב בעיר לפיכך אם היה אדם חשוב שדרכו לרכב בעיר או אדם מזלזל ביותר שאינו מקפיד על הלוכו בעיר רוכב כגון המטפלין בגדול הבהמות או העבדים או שהיתה אשה או שהיה ברשות הרבים שהרבים דורסין שם הרי זה קונה ברכיבה והוא שתהלך בו 

אחד הבהמה ואחד שאר המטלטלין נקנין במעות דין תורה ומשנתן את המעות קנה ואין אחד מהן יוכל לחזר בו אבל חכמים תקנו שלא יקנו המטלטלין אלא בהגבהה או במשיכת דבר שאין דרכו להגביה 

כיצד המקבץ עצים או פשתן וכיוצא בהן ועשה מהן טעון גדול שאי אפשר להגביהו אינו נקנה במשיכה שהרי אפשר להתיר האגד ולהגביהו עץ עץ וכן כל כיוצא בזה אבל אם היה טעון של אגוזים או של פלפלין או של שקדים וכיוצא בהן והיה גדול שאין אחד יוכל להגביהו הרי זה נקנה במשיכה שאם יתירו יתפרד ויהיה לו בו טרח גדול וכן כל כיוצא בזה 

הספינה הואיל ואי אפשר להגביהה ויש במשיכתה טרח גדול ואינה נמשכת אלא לרבים לא הצריכוה משיכה אלא נקנית במסירה וכן כל כיוצא בזה ואם אמר לו המוכר לך משך וקנה אינו קונה הספינה עד שימשכנה כלה ויוציאנה מכל המקום שהיתה בו שהרי הקפיד המוכר שלא יקנה זה אלא במשיכה 

נמצאת למד שהלוקח מטלטלין אף על פי שנתן כל הדמים יכול לחזר בו וכן המוכר יכול לחזר בו עד שיגביה או ימשך דבר שאין בו הגבהה או ימסר המוכר ללוקח דבר שאין דרכו להמשיך ומשהגביה או משך דבר שאין דרכו להגביה או נמסר לו דבר שאין דרכו להמשיך קנה ואין אחד משניהם יכול לחזר בו וכופין את הלוקח לתן את הדמים 

ולמה תקנו חכמים דבר זה במטלטלין גזרה שמא יתן הלוקח דמי החפץ וקדם שיקחנו יאבד באנס וכגון שנפלה דלקה ונשרף או באו לסטים ונטלוהו אם יהיה ברשות הלוקח יתמהמה המוכר ולא יצילהו לפיכך העמידוהו חכמים ברשות המוכר כדי שישתדל ויציל החפץ שאם אבד חיב לשלם 

נמצאת אומר שאם נתן דמי המקח ונאנס קדם שיקחנו ואמר לו הלוקח תן לי מקחי או החזר לי את מעותי ואף על פי שיש עדים שאבד באנס ולא היה במוכר כח להצילו ולא נתרשל בדבר הרי זה מחזיר את הדמים שהרי תקנו חכמים משיכה לפיכך אם היה ביתו של לוקח שיש בו החפץ שנמכר משכר למוכר לא תקנו לו חכמים משיכה שהרי המקח ברשות הלוקח ומשנתן את הדמים נקנה המקח ואין אחד מהן יכול לחזר בו 

וכן השוכר המקום שאותן המטלטלין הנמכרין מנחין בו קנה ואין אחד מהן יכול לחזר בו ואף על פי שלא הגביה ולא משך ולא נמסרו לו שהרי נעשה ברשותו וכבר בארנו ששכירות קרקע נקנה בכסף או בשטר או בחזקה 

המקנה קרקע ומטלטלין כאחד כיון שקנה קרקע בכסף או בשטר או בחזקה נקנו המטלטלין עמהם בין שהיו שניהם במכר או במתנה בין שמכר מטלטלין ונתן קרקע בין שמכר הקרקע ונתן המטלטלין כיון שקנה קרקע קנה מטלטלין 

במה דברים אמורים כשהיו אותן המטלטלין צבורין באותה קרקע אבל אם היו במקום אחר צריך שיאמר לו קנה מטלטלין אגב קרקע אפלו היו המטלטלין במדינה אחרת ואמר לו קנה אותם על גבי קרקע פלונית כיון שקנה הקרקע נקנו המטלטלין אף על פי שאינן צבורין בתוכה ואם לא אמר קנה אגב קרקע לא קנה וקרקע כל שהיא קונין על גבה כל מטלטלין שירצה 

הקנה השדה לאחד והמטלטלין לאחר אף על פי שאמר לו קנה המטלטלין על גבי קרקע והחזיק האחד בקרקע לא קנה השני המטלטלין ואם תפשן אחר שחזר בו המקנה אין מוציאין מידו שהרי תפשן אחר שקנה חברו הקרקע שנקנו אלו על גבו 

המקנה עבדים וקרקעות כאחד החזיק בעבדים לא קנה הקרקעות החזיק בקרקעות לא קנה עבדים עד שיהיו עומדין בתוך הקרקע ואף על פי שאמר לו קנה עבדים על גבי קרקע לא קנה עד שיהיו בתוכה שהעבד מהלך לדעת עצמו 

המקנה עבדים ומטלטלין כאחד משך המטלטלין לא קנה העבדים החזיק בעבדים לא קנה המטלטלין אלא אם כן היו המטלטלין על גב העבד והוא שיהיה כפות שהרי אינו יכול להלך 

המקנה בהמה וכלים שעל גבה כאחד אף על פי שמשך הבהמה וקנאה לא קנה הכלים שעליה עד שיגביה או ימשך הכלים עצמן אם אין דרכן להגביהן שהבהמה כחצר המתהלכת היא ואין מה שבתוכה קנוי לבעלה לפיכך אם היתה הבהמה כפותה קנה אף כלים שעליה 

אמר לו המקנה משך בהמה וקנה כלים שעליה הואיל ולא הקנה לו גוף הבהמה אף על פי שמשכה והיא כפותה לא קנה כלים שעליה עד שימשך הכלים עצמן 

היה עציץ נקוב לאחד והיו הזרעים שבו לאחר הקנה העציץ לבעל הזרעים כיון שמשך קנה הקנה הזרעים לבעל העציץ לא קנה עד שיחזיק בזרעים עצמן 

היה העציץ והזרעים שבו לאחד והקנה הכל לאחר והחזיק בעציץ לקנות הזרעים אף העציץ לא קנה החזיק בזרעים קנה העציץ וזהו ששנינו נכסים שאין להן אחריות נקנים עם נכסים שיש להן אחריות שהזרעים שבעציץ נקוב זרועים הם בארץ וכל המחבר לקרקע הרי הוא כקרקע כמו שבארנו 

כבר בארנו שכל העומד לבצר כבצור דמי ואינו נקנה אלא בהגבהה או בשאר דברים שנקנים בהן המטלטלים 

פשתן כשהוא מחבר לקרקע ויבש שאינו צריך לקרקע ואמר לו יפה לי קרקע כל שהוא וקנה כל מה שעליה כיון שתלש כל שהוא קנה הכל מפני התנאי הזה אבל אם  הקנה לו הפשתן הזה במכר או במתנה לא קנה אלא מה שתלש שהרי הגביהו וכן כל כיוצא בזה 

כליו של אדם כל מקום שיש לו רשות להניחו קנה לו כיון שנכנסו המטלטלין בתוך הכלי אין אחד מהן יכול לחזר בו והרי זה כמו שהגביהן או כמו שהנחו בתוך ביתו לפיכך אין כליו של אדם קונה לו ברשות הרבים ולא ברשות המוכר אלא אם אמר לו המקנה לך וקנה בכלי זה וכן אם קנה הכלי תחלה והגביהו ואחר כך הניחו שם ברשות המוכר וחזר וקנה ממנו הפרות כיון שנכנסו בתוך כלי זה קנה אותם מפני שהנאת המוכר במכירת הכלי אינו מקפיד על מקומו 

כשם שאין כליו של לוקח קונה לו ברשות מוכר כך אין כליו של מוכר קונה ללוקח אף על פי שהוא ברשות הלוקח 

מסירה אינה קונה אלא ברשות הרבים ובחצר שאינה של שניהם והמשיכה אינה קונה אלא בסמטא או בחצר של שניהם והגבהה קונה בכל מקום 

דבר הנקנה במשיכה אם היה ברשות הרבים ומשכו הלוקח לרשותו או לסמטא כיון שהוציא מקצת החפץ מרשות הרבים קנה 

טעון של פרות שהיה מנח ברשות הרבים ומשכו לוקח לרשותו או לסמטא אחר שפסק הדמים קנה אף על פי שעדין לא מדד וכן אם מדדן הלוקח ברשות הרבים קנה ראשון ראשון בהגבהה 

היה מוכר מודד לתוך כליו של לוקח לא קנה שאין כליו של לוקח קונה לו ברשות הרבים היו הפרות ברשות הלוקח כיון שקבל עליו המוכר למכר קנה לוקח ואף על פי שעדין לא מדד היו ברשות המוכר או ברשות המפקדין אצלו לא קנה הלוקח עד שיגביה הפרות או עד שיוציאם מרשותו בשכירות מקומן וכיוצא בו כמו שבארנו 

היו הפרות בסמטא או בחצר של שניהם ואפלו היו ברשות לוקח והיו בתוך כליו של מוכר וקבל עליו המוכר למכר והתחיל המוכר למדד בתוך כליו של מוכר אם אמר לו כור בשלשים סלע אני מוכר לך יכול לחזר בו אפלו בסאה אחרונה הואיל ועדין הפרות בכליו ולא גמר כל המדה וכליו של מוכר אינו קונה ללוקח אף על פי שהוא ברשות הלוקח ואם אמר לו כור בשלשים סאה בסלע ראשון ראשון קנה שכיון שפסקו הדמים על כל סאה וסאה כל סאה שיגביה המוכר ויערה אותה נגמרה מכירתה הואיל ואין הפרות ברשות המוכר ולא ברשות הלוקח ואלו לא היה הפרות בכליו של מוכר כיון שהן ברשות לוקח קנה משפסק אף על פי שלא מדד כמו שבארנו 

וכן המוכר יין או שמן לחברו בסמטא או בחצר של שניהם או ברשות לוקח והיתה המדה של סרסור עד שלא נתמלאת המדה הרי הן של מוכר משנתמלאת המדה הרי הן ברשות לוקח ואין אחד מהן יכול לחזר בו 

וכן פרות שהיו צבורין בסמטא או בחצר של שניהם והמדה אינה של אחד מהן והיה המוכר מודד עד שלא נתמלאת המדה הרי היא ברשות המוכר ומשנתמלאת המדה הרי היא ברשות לוקח 

היתה המדה של אחד מהן והיו בה רשמין לידע חציה שלישה ורביעה וכיוצא בהן כיון שהגיע לרשם מן הרשמים קנה ראשון ראשון ואף על פי שלא נתמלאת המדה שכל רשם מהם כמדה בפני עצמה שהרי של אחד מהן היא המדה והוא סומך על הרשמים שבה 

זה כלל גדול יהיה בידך הקונה את המטלטלין אם פסק הדמים ואחר כך הגביה קנה ואם הגביה תחלה והניח ואחר כך פסק הדמים לא קנה באותה הגבהה עד שיגביה אחר שפסק או ימשך דבר שאין דרכו להגביה 

היה דבר הנמכר דמיו קצובין וידועין והגביהו קנהו אף על פי שפסק אחר שהגביה והוא הדין בשאר דברים שקונין בהם את המטלטלין שצריך לקנות בהם אחר שיפסק הדמים אלא אם כן דמיו קצובין כמו שבארנו 

לפיכך המושך חמרים ופועלים והכניסן לתוך ביתו אם מדד עד שלא פסק הדמים אפלו היה הלוקח הוא המודד או שפסק הדמים ואחר כך מדד המוכר שניהם יכולין לחזר בהן פרקן הלוקח והכניסן לתוך ביתו אם פסק הדמים ואחר כך מדד המוכר אין שניהם יכולין לחזר בהן שהרי סמכה דעתו למכר ואם מדד עד שלא פסק שניהם יכולין לחזר בהם שהרי לא סמכה דעתו עדין למכר ואפלו מדד הלוקח 

הנוטל כלים מן האמן על מנת לבקרן אם היו דמיו קצובין ונאנס בידו חיב בדמיו הואיל ודמיו קצובין מעת שהגביהו נעשה ברשותו והוא שיגביהנו כדי לקנות את כלו ויהיה אותו חפץ הנמכר חביב על הלוקח אבל חפץ שהמוכר קץ בו והוא מבקש ורודף למכרו הרי הוא ברשות המוכר עד שיפסק הדמים ויגביהנו הלוקח אחר שפסק 

אחד המושך או המגביה או המחזיק בעצמו או שאמר לאחר להגביה או למשך לו או להחזיק לו הרי זה זכה לו וכן בשאר דרכי הקניה 

כל המטלטלין קונין זה את זה כיצד החליף פרה בחמור או יין בשמן אף על פי שמקפידין על הדמים ושערו כמה שוה זה וכמה שוה זה ואחר כך החליפו כיון שמשך האחד או הגביהו קנה השני המטלטלין האחרים בכל מקום שהם ונעשו ברשותו ואף על פי שעדין לא משכן 

החליף חמור בפרה וטלה ומשך הפרה ועדין לא משך את הטלה לא קנה שאין כאן משיכה גמורה וכן כל כיוצא בהן 

דמים שאין מקפידין עליהם הרי הן כשאר מטלטלין וקונין כיצד הרי שחפן מעות בלא משקל ובלא מנין אלא נטלן אכסרה ואמר לו מכר לי פרתך או יין זה באלו ונתן לו את הדמים קנה ואין אחד מהם יכול לחזר בו שזה דבר שאינו מצוי הוא ולא הצריכו בו משיכה 

וכן ראובן שמכר מטלטלין לשמעון בחמשים זוז וקנה שמעון המטלטלין ונתחיב בדמים ואחר שנתחיב שמעון בחמשים זוז אלו היה לו יין או בהמה או עבד וכיוצא בהן משאר המטלטלין והיה רוצה למכרן ואמר לו ראובן מכר אותו לי בחמשים זוז שיש לי בידך דמי המכר ואמר לו הן קנה ראובן המטלטלין בכל מקום שהן ואף על פי שלא משך ולא הגביה שגם זה דבר שאינו מצוי הוא ולא הצריכו בו משיכה אבל אם היה חוב לו עליו שלא מחמת המכר ואמר לו מכר לי מטלטלין בחוב שיש לי אצלך ורצו שניהם לא קנה עד שיגביה או ימשך דבר שאין דרכו להגביה או יקנה באחד מהדרכים שהמטלטלין נקנין בה 

הקרקעות והעבדים והבהמה ושאר כל המטלטלין כל אחד מהן נקנה בחליפין והוא הנקרא קנין ועקר הדרך הזאת שיתן הקונה למקנה כלי כל שהוא ויאמר לו קנה כלי זה חלף החצר או היין או הבהמה או העבד שמכרת לי בכך וכך כיון שהגביה המוכר את הכלי וקנהו קנה הלוקח אותו הקרקע או אותן המטלטלין אף על פי שעדין לא משכן ולא נתן הדמים ואין אחד מהן יכול לחזר בו 

אין קונין אלא בכלים ואף על פי שאין בו שוה פרוטה ואין קונין בדבר שאסור בהנאה ולא בפרות ולא במטבע ואין קונין בכליו של מוכר אלא בכליו של לוקח 

הקנה אחד כלי למוכר כדי שיקנה הלוקח אותו הממכר זכה הלוקח ואף על פי שהקנה לו הכלי על מנת להחזירו נקנה המקח וזכה בו הלוקח שהמתנה על מנת להחזיר שמה מתנה אף על פי שלא תפס המוכר כל הכלי שהקנהו חלף ממכרו אלא אחז מקצתו ואחז המקנה לו מקצתו קנה הלוקח והוא שאחז ממנו כדי שעור כלי או יאחזנו אחיזה שהוא יכול לנתק את כל הכלי מיד המקנה לו לפיכך אם הקנה לו במקצת הבגד צריך שיאחז מן הבגד שלש אצבעות שאם יפסק ממקום שאחז הרי הוא כלי בפני עצמו ששלש אצבעות מבגד קרוי כלי כמו שבארנו בענין טמאת בגדים וכן אם אחז פחות משלש והיה יכול לנתק כל הכלי קנה 

זה שכותבין בשטרות וקנינא מפלוני בכלי הכשר לקנות בו בכלי להוציא פרות וכיוצא בהן הכשר להוציא אסורי הנאה לקנות בו להוציא כליו של מוכר 

זה הקנין אין צריך להיות בפני עדים אלא אם היה בינו ובין חברו קנה שלא הצריכה תורה עדים בדיני ממונות אלא לכופר אבל המוכר או הנותן או השוכר או המשאיל וכיוצא בהן אין צריך עדים וכיון שקנה הקונה בדרך אחד מן הדרכים שקונין בהן בין בהגבהה בין במשיכה בין במסירה בין בקנין בין בכסף בין בשטר או בחזקה קנה ואף על פי שאין שם עדים 

המוכר או הנותן שקנו מידו יש לכל אחד מהן לחזר בו כל זמן שעוסקין באותו ענין ואף על פי שהקנין בפני עדים ואם הפסיק הענין אין אחד מהם יכול לחזר אף על פי שאין ביניהן עדים וכשם שחוזר המוכר והנותן כך חוזר הלוקח והמקבל כל זמן שעסוקין באותו ענין מה שאין כן בשאר דרכי הקניה 

יש דברים הרבה שאינן צריכין קנין ואין לקנין בהם טעם כגון המשחרר את עבדו והמגרש אשתו או עושה שליח או המוסר מודעה או המבטל מודעה או המוחל לחברו חוב או פקדון שיש לו בידו וכל כיוצא בדברים אלו 

נהגו רב המקומות להקנות למקצת אלו הדברים או כיוצא באלו ואומרים וקנינו מפלוני שעשה פלוני שליח או שמחל לפלוני חוב שיש לו אצלו או שבטל המודעה שמסר על גט זה וכיוצא באלו אף על פי שאינו צריך 

קנין זה שנהגו להקנות באלו הדברים אינו מועיל כלום אלא להודיע שאינו אומר דברים אלו כמשחק ומהתל אלא שגמר בלבו ואחר כך אמר לפיכך אם אמר בלב שלם אני אמרתי וגמרתי לעשות דבר זה אין צריך דבר אחר כלל 

הדברים שאין בהן ממש אין הקנין מועיל בהן כיצד הרי שכתב בשטר וקנינו מפלוני שילך בסחורה עם פלוני או שיחלקו השדה שביניהם או שישתתפו שניהם באמנות וכיוצא בדברים אלו כלן הרי זה קנין דברים ואינו מועיל כלום שהרי לא הקנה לחברו דבר מסים וידוע לא עקר ולא פרות עקר הידוע 

הפרות אף על פי שאין קונין בהן כמו שבארנו הרי נקנין בקנין כשאר המטלטלין אבל המטבע כשם שאין קונין בו כך אינו נקנה בקנין נמצא המטבע אינו נקנה בקנין ואינו נעשה הוא עצמו קנין לקנות כשאר דברים 

לשונות של זהב ושל כסף הרי הן כעששיות של ברזל או של נחשת והכל כשאר המטלטלין הן ונקנין בקנין וקונין זה את זה בהחלפה כמו שבארנו אבל המטבעות של כסף או דינרין של זהב או המעות של נחשת הרי הן כלן דמים כנגד שאר המטלטלין והנותן את אחד מהן דמי המטלטלין לא קנה עד שימשך או יגביה כמו שבארנו ואין אחד מהן נקנה בקנין ולא נעשה קנין 

במה דברים אמורים בזמן שקונה שאר מטלטלין באחד ממיני מטבעות אלו או עבדים וקרקעות אבל הדינרין של זהב לגבי מטבעות של כסף הרי הן כפרות וכן המעות של נחשת כמו פרות לגבי מטבעות של כסף 

כיצד נתן לו דינר של זהב בעשרים וחמשה דינר של כסף נקנה הכסף אף על פי שעדין לא בא הכסף לידו וחיב לתן לו עשרים וחמשה דינר של כסף כמו שפסק עמו אם חדשים חדשים אם ישנים ישנים אבל אם נתן לו עשרים וחמשה כסף בדינר זהב לא קנה עד שיקח הדינר של זהב וכל אחד יכול לחזר בו 

נתן לו שלשים איסר של נחשת בדינר של כסף נקנה הדינר של כסף וחיב לתן לו כמו שפסק עמו אם דינר חדש חדש אם ישן ישן אבל אם נתן לו דינר של כסף בשלשים איסר לא קנה עד שיקח האיסרות של נחשת וכל אחד מהן יכול לחזר בו 

וכן מעות הרעות שפסלתן מלכות או המדינה או דינרין שאינן יוצאין באותה מדינה ואין נושאין ונותנין בהן עד שמשנין אותן למטבע אחר הרי הן כפרות לכל דבר ונקנין בקנין וקונין את המעות ואין המעות קונות אותן כשאר כל הפרות 

המטבע אין לו דרך שיזכה בו מי שאינו ברשותו אלא על גבי קרקע כגון שקנה הקרקע ועל גבו המעות או שישכר את מקום המעות כיון שזכה בקרקע בכסף או בשטר או בחזקה או בקנין זכה במעות והוא שיהיו אותן המעות קימין כגון שיהיו מפקדין במקום אחד אבל ראובן שהיה לו חוב על שמעון והקנה ללוי קרקע ועל גבה חוב שיש לו אצל שמעון נראה לי שלא קנה החוב 

היו עומדים שלשתן ואמר לו מנה שיש לי בידך בין פקדון בין מלוה תנהו לזה קנה לוי ואין אחד משלשתן יכול לחזר בו ודבר זה אמרו חכמים שהיא הלכה שאין לה טעם לפיכך אין למדין ממנה לדין אחר 

היה ראובן חיב לשמעון מאה זוז ואמר ללוי תן לשמעון מאה זוז אלו שאני חיב לו עד שאתן לך או עד שאעשה עמך חשבון ואמר לו הן וקבל שמעון כל אחד משלשתן יכול לחזר בו ואפלו פרע לוי לשמעון מקצת חובו לפיכך אם לא פרע לוי לשמעון חוזר שמעון ותובע את ראובן בשאר חובו 

המוכר שטר חוב לחברו או נתנו לו במתנה אינו נקנה במסירת השטר לידו שלא מסר לו אלא הראיה שבו ואין הראיה נתפסת ביד 

וכיצד יקנה השטר שיכתב לו המקנה קנה שטר פלוני וכל השעבוד שיש בו וימסר לו השטר ונמצא שנקנה בכתיבה ומסירה ואין צריך עדים לענין קניתו אבל צריך עדים לענין תביעתו שהרי הנתבע אומר לו מי יאמר שבעל דברים שלי כתב ומסר לך 

קנין השטרות בדרך הזאת מדברי סופרים אבל מן התורה אין הראיות נקנות אלא גוף הדבר בלבד קנוי לפיכך המוכר שטר חוב לחברו עדין יכול למחל ואפלו יורשו מוחלו 

האשה שהכניסה שטר חוב לבעלה אינה יכולה למחל אלא מדעת בעלה מפני שידה כידו 

המקנה לחברו קרקע כל שהוא והקנה לו על גבה שטר חוב הרי זה קנה השטר בכל מקום שהוא בלא כתיבה ובלא מסירה ונראה לי שגם זה יכול למחל אחר שמכרו וכן המוכר קרקע וכתב השטר ואין הלוקח עמו כיון שהחזיק הלוקח בקרקע נקנה השטר בכל מקום שהוא 

האומר זכו בשדה זו לפלוני וכתבו לו את השטר והחזיק הזוכה לו בקרקע יש לנותן לחזר בשטר עד שיגיע ליד בעל המתנה ואף על פי שאינו יכול לחזר בשדה 

אמר להם זכו לו בשדה על מנת שתכתבו לו את השטר אף על פי שהחזיקו לו בשדה חוזר מזה ומזה עד שיגיע שטר המתנה לידי מקבל המתנה 

מי שנתן הדמים ולא משך הפרות אף על פי שלא נקנו המטלטלין כמו שבארנו כל החוזר בו בין לוקח בין מוכר לא עשה מעשה ישראל וחיב לקבל מי שפרע ואפלו נתן הערבון כל החוזר מקבל מי שפרע 
וכיצד מקבל מי שפרע אוררין אותו בבית דין ואומרין מי שפרע מאנשי דור המבול ומאנשי דור הפלגה ומאנשי סדום ועמורה וממצרים שטבעו בים הוא יפרע ממי שאינו עומד בדבורו ואחר כך יחזרו הדמים 
הנותן דמי המטלטלין או מקצת הדמים וחזר בו הלוקח ואמר לו המוכר בא וטל מעותיך הרי המעות אצלו כמו פקדון ואם נגנבו או אבדו אינו חיב באחריותן אבל אם חזר בו המוכר הרי המעות ברשותו וחיב באחריותן ואף על פי שחזר בו ואמר ללוקח בוא וטל את שלך עד שיקבל עליו מי שפרע ויאמר לו אחר כך בוא וטל את שלך 
מי שהיה לו חוב אצל חברו ואמר לו מכר לי חבית של יין בחוב שיש לי אצלך ורצה המוכר הרי זה כמי שנתן הדמים עתה וכל החוזר בו מקבל מי שפרע לפיכך אם מכר לו קרקע בחובו אין אחד מהן יכול לחזר בו ואף על פי שאין מעות המלוה מצויות בשעת המכר 
הלוקח מחברו קרקע או עבדים או שאר מטלטלין ופסקו הדמים והניח משכון על הדמים לא קנה וכל הרוצה לחזר משניהם חוזר ואינו חיב לקבל מי שפרע 
מכר לו בדברים בלבד ופסקו הדמים ורשם הלוקח רשם על המקח כדי שיהיה לו סימן ידוע שהוא שלו אף על פי שלא נתן מהדמים כלום כל החוזר בו אחר שרשם מקבל מי שפרע ואם מנהג המדינה הוא שיקנה הרשם קנין גמור נקנה המקח ואין אחד מהן יכול לחזר בו ויהיה זה חיב לתן דמים 
דבר ברור הוא שאין דין זה אלא בשרשם בפני המוכר או שאמר לו המוכר רשם מקחך שהרי גמר להקנותן כמו שבארנו בחזקה ובמשיכה 
הנושא ונותן בדברים בלבד הרי זה ראוי לעמד לו בדבורו אף על פי שלא לקח מן הדמים כלום ולא רשם ולא הניח משכון וכל החוזר בו בין לוקח בין מוכר אף על פי שאינו חיב לקבל מי שפרע הרי זה ממחסרי אמנה ואין רוח חכמים נוחה הימנו 
וכן מי שאמר לחברו לתן לו מתנה ולא נתן הרי זה ממחסרי אמנה במה דברים אמורים במתנה מועטת שהרי סמכה דעתו של מקבל כשהבטיחו אבל במתנה מרבה אין בה חסרון אמנה שהרי לא האמין זה שיתן לו דברים אלו עד שיקנה אותן בדברים שקונין בהן 
הנותן מעות לחברו לקנות לו קרקע או מטלטלין והניח מעות חברו אצלו והלך וקנה לעצמו במעותיו מה שעשה עשוי והרי הוא מכלל הרמאין 
היה יודע שזה המוכר אוהב אותו ומכבדו ומוכר לו ואינו מוכר למשלחו הרי זה מתר לקנות לעצמו והוא שיחזר ויודיעו ואם מפחד שמא יבוא אחר ויקדמנו לקנות הרי זה קונה לעצמו ואחר כך מודיעו 
הורו מקצת המורים שאם קנה לעצמו במעות חברו אחר שזקפן עליו מלוה הרי קנה לעצמו ומקבלין ממנו כשאמר זקפתי אותם המעות על עצמי במלוה ואני אומר שאין דין זה דין אמת אלא המקח של משלח כמו שיתבאר בדין העסק 
שלשה שנתנו מעות לאחד לקנות להם המקח אם היו המעות מערבות וקנה במקצת הדמים אף על פי שהיתה כונת השליח שזה שקנה לאחד מהן הרי המקח של כלן וחולקין אותו לפי מעותיהן 
היו מעות של אחד מהן צרורין וחתומין אף על פי שהיה בלב השליח הזה שיקנה המקח לכלן לא קנה אלא זה שנקנה המקח במעותיו בלבד 
המוכר שדה לחברו באלף זוז ונתן לו מקצת הדמים והיה יוצא ונכנס ותובע שאר הדמים אפלו לא נשאר לו אלא זוז אחד לא קנה הלוקח את כלה אף על פי שכתב השטר או החזיק 

חזר בו הלוקח יד המוכר על העליונה רצה אומר לו הילך מעותיך או קנה מן הקרקע כנגד המעות שנתת לי ונותן לו מן הזבורית שבה ואם חזר המוכר יד הלוקח על העליונה רצה אומר לו תן לי מעותי או תן לי קרקע כנגד מעותי ונוטל מן היפה שבה ואם לא היה יוצא ונכנס ותובע קנה הלוקח את כלה ואין אחד מהן יכול לחזר בו ושאר הדמים עליו כשאר החובות 

מכר שדהו מפני רעתה אף על פי שהוא יוצא ונכנס ותובע שאר הדמים קנה הכל ואין הלוקח יכול לחזר בו שזה שתובע ורודף לא מפני שעדין לא גמר והקנה אלא כדי שלא יחזר בו הלוקח 

וכן הדין במוכר מטלטלין אף על פי שמשך הלוקח הפרות והוציאן לרשותו והמוכר נכנס ויוצא על שאר הדמים לא קנה ויד החוזר בו על התחתונה כמו שבארנו אלא אם כן מכר מפני רעת ממכרו והרי זה קנה הכל 

לקח שוה מאה במאתים והמוכר יוצא ונכנס לתבע שאר הדמים הרי זה ספק אם הוא כמוכר שדהו מפני רעתה ואינו תובע אלא מפני שמכר ביותר או אינו כמוכר שדהו מפני רעתה וזה שתובע מפני שעדין לא גמר להקנותו עד שיקח כל הדמים לפיכך הרוצה לחזר משניהם אינו יכול לחזר ואם תפס המוכר ממקח שמכר כנגד המעות שנשארו לו אין מוציאין מידו 

הקונה דבר מחברו ונתן לו הדמים וטעה במנין המעות ולאחר זמן תבעו המוכר ואמר לו מאה שנתת לי אינם אלא תשעים נקנה המקח ומחזיר לו העשרה אפלו אחר כמה שנים בין בקרקע בין במטלטלין 

האומר לחברו כשאמכר שדה זו הרי היא מכורה לך מעכשו במאה זוז וקנה מידו על כך ולאחר זמן מכרה לאחר במאה קנה הראשון מכרה ביותר על מנה קנה אחרון שלא אמר לו אלא כשאמכר שיהיה מוכר מדעתו תחלה וזה לא היה רוצה למכר ולא מכר אלא מפני התוספת שהוסיף זה על שויו ונמצא כמי שנאנס ומכר 

אמר לו כשאמכרנה הרי היא קנויה לך מעכשו כמה שישומו אותה בית דין של שלשה אפלו על פי שנים מן השלשה אמר לו כמו שיאמרו שלשה עד שיאמרו השלשה וכן אם אמר לו כמו שישומו אותה בית דין של ארבעה עד שישומו הארבעה כלן ויסכימו וימכר לאחר כמו שיסכימו ואחר כך יקנה הראשון שמו אותה שלשה או ארבעה ואמר המוכר עד שיבואו שלשה אחרים או ארבעה וישומו אין שומעין לו שהרי קנו מידו תחלה שמכר מעכשו 

המוכר להקדש ואמר לו הגזבר בכמה אתה מוכר חפץ זה ואמר בעשרה אפלו היה שוה מאה כיון שאמר בעשרה אינו  לחזר בו שאמירה לגבוה כמסירה להדיוט 

הגזבר שקנה להקדש או שמכר ידו על העליונה כיצד נתן דמים של הקדש אף על פי שלא משך הפרות אם הוקרו קנה כדין תורה ואם הוזלו הפרות חוזר שהרי לא משך ולא יהא כח הדיוט חמור מכח ההקדש וכן אם מכר חפץ של הקדש ומשכו הלוקח ולא נתן דמים והוזל החפץ קנה שלא יהא כח הדיוט חמור מכח הקדש ואם הוקר החפץ חוזר בו שהרי לא לקח הגזבר דמים וההקדש אינו נקנה אלא בכסף שנאמר ונתן הכסף וקם לו ואין הגזבר חיב לקבל מי שפרע 

נכסי יתומים הרי הן כהקדש כיצד יתומים שמכרו פרות ונמשכו מהן הפרות ועדין לא לקחו הדמים והוקרו הפרות חוזרין בהן שאין נכסי יתומים נקנין אלא בכסף כהקדש הוזלו הפרות לא יהיה כח הדיוט יותר חמור מכחן 

וכן אם לקחו הדמים ועדין לא נמשכו פרותיהן והוקרו חוזרין כשאר ההדיוטות אבל אם הוזלו הפרות ורצו הלקוחות לחזר בהן חוזרין ומקבלין מי שפרע כדינם עם שאר העם שאם נחיב אותם לקח הפרות כדין תורה הרי זו רעה ליתומים שאם יהיה דינם כך כשיצטרכו למכר לא ימצאו מי יתן להם דמים 

וכן יתומים שלקחו פרות ומשכו הפרות ולא נתנו הדמים והוקרו לא יהיה כח הדיוט גדול מכחן ואם הוזלו הפרות אינן חוזרין שזו רעה להם כשיצטרכו לקנות פרות לא ימצאו מי שימכר להם 

נתנו הדמים ולא משכו הפרות והזלו הפרות חוזרין לא יהיה כח הדיוט גדול מכחן הוקרו אם רצו המוכרים לחזר בהן חוזרין ומקבלין מי שפרע שאם יהיה דינם שיקנו בנתינת המעות יאמר להם המוכר נשרפו הפרות שלקחתם או אבדו באנס וכבר נעשו ברשותכם משעת נתינת המעות 

בארבעה פרקים בשנה העמידו דבריהם על דין תורה בבשר מפני שהעם כלן צריכין לבשר ואלו הן ערב יום טוב האחרון של חג וערב יום טוב הראשון של פסח וערב העצרת וערב ראש השנה כיצד היה לטבח שור אפלו שוה מאה דינרין ולקח דינר אחד מן הלוקח כדי לתן לו בשר כשישחט ולא נתקבצו לו כל דמי השור אינו יכול לחזר בו אלא משחיטין את הטבח בעל כרחו וכופין אותו לשחט ולתן הבשר ללוקח לפיכך אם מת השור מת ללוקח 

מי שאנסוהו עד שמכר ולקח דמי המקח אפלו תלוהו עד שמכר ממכרו ממכר בין במטלטלין בין בקרקעות שמפני אנסו גמר ומקנה אף על פי שלא לקח הדמים בפני העדים לפיכך אם מסר מודעה קדם שימכר ואמר לשני עדים דעו שזה שאני מוכר חפץ פלוני או שדה פלוני לפלוני מפני שאני אנוס הרי הממכר בטל ואפלו החזיק כמה שנים מוציאין אותה מידו ומחזיר הדמים 

וצריכין העדים לידע שהוא מוכר מפני האנס ושהוא אנוס ודאי לא שיסמכו על פיו וכל מודעה שאין כתוב בה ואנו העדים ידענו שפלוני זה אנוס היה אינה מודעה 

במה דברים אמורים במוכר או בעושה פשרה אבל במתנה או במחילה אם מסר מודעה קדם מתנה אף על פי שאינו אנוס הרי המתנה בטלה שאין הולכין במתנה אלא אחר גלוי דעת הנותן שאם אינו רוצה להקנות בכל לבו לא קנה המקבל מתנה והמחילה מתנה היא 

אחד האונס את חברו בשהכהו או תלאהו עד שמכר או שהפחידו בדבר שאפשר לו לעשות בין בידי עכו''ם בין בידי ישראל הרי זה אונס ומעשה באחד ששכר פרדס מחברו לעשר שנים ולא היה שטר חוב ביד המשכיר ואחר שאכלו השוכר שלש שנים אמר לו אם לא תמכרנו לי אכבש שטר שכירות ואטען שהוא לקוח בידי ואמרו חכמים שזה אונס וכן כל כיוצא בזה לפיכך אם תבעו המשכיר בבית דין וכפר בו וטען שהפרדס שלו ואחר כך מסר המשכיר מודעה ואחר כך מכר לשוכר שכפר בו הרי הממכר בטל שהרי יש לו עדים שהוא אנוס והם העדים שכפר בפניהם בבית דין והם עדי המודעה וכן כל כיוצא בזה 

במה דברים אמורים באנס שהרי הוא חמסן מפני שכופה את המוכר למכר שלא ברצונו אבל הגוזל והחזק בגזלן ואחר כך לקח שדה שגזל אין המוכר צריך למסר מודעה כמו שבארנו בהלכות גזלה 

עדי המודעה יש להם לחתם הם עצמן באותו הממכר שנמסרה להם המודעה עליו ואין בכך כלום ואפלו אמר להם בפני האנס ברצוני מכרתי בלא אנס הרי המודעה קימת כשם שאנסו שמכר בלא רצון כך אנסו עד שאמר ברצוני אני מוכר 

וכן אם הודה בפניהם שלקח הדמים אחר שמסר מודעה על כך אינו חיב להחזיר כלום שהאונס אנסו עד שיודה והעדים כבר ידעו שהוא אנוס אבל אם מנה הדמים בפניהם חיב להחזיר 

העידו עליו עדי המכר שבטל המודעה הרי המודעה בטלה ואם אמר לעדי המודעה היו יודעין שכל קנין שאני לוקח לבטל המודעה ומודעי דמודעי שהכל בטל ואיני אומר כך אלא מפני האנס שאתם יודעין ואין בדעתי להקנות לזה האנס לעולם הרי המכר בטל ואף על פי שקנו מידו לבטל המודעה על הדרך שבארנו 

המקנה בין קרקע בין מטלטלין והתנה תנאין שאפשר לקימן בין שהתנה המקנה בין שהתנה הקונה אם נתקימו התנאין נקנה הדבר שהקנה ואם לא נתקים התנאי לא קנה וכבר בארנו משפטי התנאים בהלכות אישות 

במה דברים אמורים בשקנה בדרך מן הדרכים שקונין בהן והרי יש עליו לקים את התנאי אבל אם לא קנה עתה והתנה עמו שאם נתקים התנאי זה יקנה ואם לא נתקים לא יקנה אף על פי שנתקים התנאי לא קנה שזו אסמכתא היא שהרי סמך קניתו לעשות כך וכך וכל אסמכתא אינה קונה שהרי לא גמר בלבו להקנותו 

כיצד המוכר בית לחברו או נתנו לו במתנה על מנת שילך עמו לירושלים ביום פלוני והחזיק זה בבית הרי זה קנה כשילך עמו לירושלים באותו היום ואם עבר אותו היום ולא הלך לא קנה אבל אם התנה ואמר לו אם תלך עמי לירושלים ביום פלוני או אם תביא לי דבר פלוני אתן לך בית זה או אמכרנו לך בכך וכך והלך עמו באותו היום או שהביא לו אף על פי שהחזיק בבית אחר שקים התנאי לא קנה שזו היא אסמכתא וכן כל כיוצא בזה 

לפיכך הנותן ערבון לחברו ואמר לו אם אני חוזר בי ערבוני מחול לך והלה אומר ואם אני חוזר בי אכפל לך ערבונך אם חזר בו הלוקח קנה זה הערבון שהרי הוא תחת ידו ואם חזר בו המוכר אין מחיבין אותו לכפל הערבון שזו אסמכתא היא ואסמכתא לא קנה

וכן מי שפרע מקצת חובו והשליש את השטר ואמר לו אם לא נתתי לך עד יום פלוני תן לו שטרו והגיע זמן ולא נתן לו לא יתן השליש את השטר שזו אסמכתא היא

וכן כל תנאין שמתנין בני אדם ביניהן אף על פי שהן בעדים ובשטר אם יהיה כך או אם תעשה כך אתן לך מנה או אקנה לך בית זה ואם לא יהיה או לא תעשה לא אקנה לך ולא אתן לך אף על פי שעשה או שהיה הדבר לא קנה שכל האומר אם יהיה אם לא יהיה לא גמר והקנה שהרי דעתו עדין סומכת שמא יהיה או שמא לא יהיה 

כל האומר קנה מעכשו אין כאן אסמכתא כלל וקנה שאלו לא גמר להקנותו לא הקנהו מעכשו כיצד אם באתי מכאן ועד יום פלוני קנה בית זה מעכשו וקנו מידו על כך הרי זה קנה אם בא בתוך הזמן שקבע וכן כל כיוצא בזה 

מי שמכר חצרו או שדהו ופרש בשעת המכירה שהוא מוכר כדי לילך למקום פלוני או מפני המטר שנמנע כדי לקנות חטים בדמי חצרו הרי זה כמוכר על תנאי לפיכך אם ירד המטר אחר שמכר או באו חטין והוזלו או נמנע הדרך לילך לאותה הארץ או שלא נסתיע לו לעלות או לקנות חטים הרי זה מחזיר אותן הדמים ותחזר לו קרקע שהרי פרש שאינו מוכר אלא לעשות דבר פלוני והרי לא נעשה וכן כל כיוצא בהן 

אבל המוכר סתם אף על פי שהיה בלבו שמפני כך וכך הוא מוכר ואף על פי שמראין הדברים שאינו מוכר אלא לעשות כך וכך ולא נעשה אינו חוזר שהרי לא פרש ודברים שבלב אינן דברים 

מי שהקנה לחברו והתנה עליו על מנת שתתן מקח זה או תמכרנו לפלוני אם נתנו או מכרו לאותו פלוני קנה ואם לא קים התנאי ומכרו לאחר או שלא מכרו ולא נתנו בזמן שקבע לו לא קנה וכן המוכר או הלוקח שהתנו שיחזיר לו המקח בזמן פלוני או כשיתן לו המעות הרי המכר קים ויחזיר כשהתנה 

מכר קרקע לחברו והתנה המוכר ואמר ללוקח כשיהיו לי מעות תחזיר לי הקרקע זו הרי הפרות של מוכר מכר לו סתם ואמר לו הלוקח מדעתו כשיהיו לך מעות תביאם לי ואני אחזיר לך קרקע זו הרי התנאי קים והלוקח אוכל פרות ואין בזה אבק רבית שהרי מדעתו חיב עצמו בתנאי זה 

מעשה באשה ששלחה ראובן לקנות לה חצר משמעון שהיה קרובו ואמר שמעון המוכר לראובן השליח אם יהיו לי מעות תחזיר לי פלונית קרובתי קרקע זו והשיבו ראובן ואמר לו אתה ופלונית קרובים כמו אחים כלומר הדבר קרוב שהיא תחזיר לך ואינה מקפדת על זו ובא מעשה לפני חכמים ואמרו הרי זה השליח לא קנה כלום שהרי לא סמכה דעתו של קרוב זה על דברי השליח מפני שלא השיבו תשובה ברורה ונמצא שלא גמר ולא הקנה וכן כל כיוצא בזה 

אסמכתא שקנו מידו עליה בבית דין חשוב הרי זה קנה והוא שיתפס זכיותיו בבית דין והוא שלא יהיה אנוס 

כיצד הרי שהתפיס שטרו או שוברו בבית דין וקנו מידו שאם לא בא ביום פלוני ינתן שטר זה לבעל דינו והגיע היום ולא בא הרי אלו נותנים ואם עכבו נהר או חלי מלבוא לא יתנו וכן כל כיוצא בזה והוא שיהיה בבית דין חשוב 

המחיב עצמו בממון לאחר בלא תנאי כלל אף על פי שלא היה חיב לו כלום הרי זה חיב שדבר זה מתנה היא ואינה אסמכתא כיצד האומר לעדים הוו עלי עדים שאני חיב לפלוני מנה או שכתב לו בשטר הריני חיב לך מנה אף על פי שאין שם עדים או שאמר לו בפני עדים הריני חיב לך מנה בשטר אף על פי שלא אמר אתם עדי הואיל ואמר בשטר הרי זה כמי שאמר הוו עלי עדים וחיב לשלם אף על פי ששניהם מודים והעדים יודעים שלא היה לו אצלו כלום שהרי חיב עצמו כמו שישתעבד הערב וכזה הורו רב הגאונים 

חיב עצמו בדבר שאינו קצוב כגון שאמר הריני חיב לזון אותך או לכסות חמש שנים אף על פי שקנו מידו לא נשתעבד שזו כמו מתנה היא ואין כאן דבר ידוע ומצוי שנתנו במתנה וכן הורו רבותי 

ומפני מה הפוסק עם אשתו שיהיה זן את בתה חיב לזונה מפני שפסק בשעת נשואין והדבר דומה לדברים הנקנין באמירה 

כשהיו חכמי ספרד רוצים להקנות באסמכתא כך היו עושין קונין מזה שהוא חיב לחברו מאה דינרין ואחר שחיב עצמו קונין מבעל חובו שכל זמן שיהיה כך או שיעשה כך הרי החוב זה מחול לו מעכשו ואם לא יהיה או לא יעשה הריני תובעו בממון שחיב עצמו בו ועל דרך זו היינו עושין בכל התנאין שבין אדם לאשתו בשדוכין ובכל הדברים הדומין להם 

אסור למוכר או לקונה להונות את חברו שנאמר  "וכי תמכרו ממכר לעמיתך או קנה מיד עמיתך אל תונו" ואף על פי שהוא עובר בלא תעשה אינו לוקה מפני שנתן להשבון ובין שהונה במזיד בין שלא ידע שיש במכר זה הוניה חיב לשלם 

וכמה תהא הוניה ויהיה חיב להשיב שתות בשוה כיצד הרי שמכר שוה שש בחמש או שוה שבע בשש או שוה חמש בשש או שוה שש בשבע הרי זה הוניה ונקנה המקח וחיב המאנה לשלם את ההוניה ולהחזירה כלה למתאנה 

היתה ההוניה פחות מזה בכל שהוא כגון שמכר שוה ששים דינר בחמשים ופרוטה אינו חיב להחזיר כלום שכל פחות משתות דרך הכל למחל בו 

היתה ההוניה יתרה על השתות בכל שהוא כגון שמכר שוה ששים בחמשים פחות פרוטה בטל מקח והמתאנה יכול להחזיר החפץ ולא יקנה כלל אבל המאנה אותו אינו יכול לחזר אם רצה זה וקבל ואף על פי שבטל המקח אין המאנה חיב להחזיר עד שתהיה ההוניה יתר על פרוטה היתה פרוטה בשוה אינו מחזיר שאין הוניה לפרוטות 

עד מתי יהיה לו לחזר ולתבע ההוניה או לבטל המקח עד כדי שיראה לתגר או לקרובו ואם שהה יותר מזה אפלו לקח שוה מאה במאתים אינו חוזר 

במה דברים אמורים בלוקח שהרי המקח בידו ומראהו אבל המוכר חוזר בהוניה לעולם ואין צריך לומר בבטול מקח שאינו יודע דמי זה שמכר עד שיראה כמותו שנמכר בשוק לפיכך אם היה המקח דבר שאין במינו שנוי והוא כלו שוה כגון פלפלין וכיוצא בהן הרי זה אינו חוזר אלא עד כדי שישאל על שער שבשוק בלבד 

וכן אם נודע שבא לידו כממכרו וידע שטעה ולא תבע אינו יוכל לחזר ולתבע שהרי מחל 

כשם שהוניה להדיוט כך הוניה לתגר אף על פי שהוא בקי וכשם שהוניה בפרות ובבהמה כך יש דין הוניה במטבעות 

כיצד הרי שהיה דינר של זהב בעשרים וארבעה דינר של כסף וצרפה בעשרים דינר או בעשרים ושמונה הרי זה מחזיר את ההוניה היה יתר על זה בטל הצרוף פחות מכאן מחילה 

וכן אם היה הסלע חסרה שתות והיו מוציאין הסלעים במנין ולא במשקל מחזיר ההוניה 

עד מתי חיב להחזיר הדינר או הסלע בכרכים עד כדי שיראה לשלחני בכפרים שאין השלחני מצוי שם יש לו להחזיר עד ערבי שבתות שאין מכיר הסלע וחסרונה ודמיה אלא השלחני והוא הדין למוכר ספרים אבנים טובות ומרגליות שיש ללוקח לחזר עד שיראה אותם לתגרים הבקיאים בהן בכל מקום שהן שאין הכל בקיאים בדברים אלו לפיכך אם לא היה מכיר באותה מדינה והוליך המקח למקום אחר או שבא הבקי לאחר זמן מרבה והודיעו שטעה הרי זה חוזר 

הנותן סלע חסרה לחברו אם היה מכירה אפלו לאחר שנים עשר חדש הרי זה מחזירה ואם היה אפשר להוציאה על ידי הדחק אינו יכול להחזירה לאחר זמן אלא אם כן קבלה ממנו במדת חסידות 

המוכר לחברו שוה ארבע בחמש שהרי המקח בטל כמו שבארנו ולא הספיק להראות לתגר או לקרובו עד שהוקר ועמד בשבע לוקח יכול לחזר בו ולא המוכר שהרי הלוקח אומר למוכר אלו לא הוניתני לא היית יכול לחזר ועתה שהוניתני תחזר היאך יהיה החוטא נשכר 

וכן מוכר שמכר שוה חמש בארבע וזל ועמד בשלש מוכר יכול לחזר בו ולא לוקח שהרי אומר לו המוכר ללוקח לא מפני שהוניתני תחזר בך 

המוכר שוה חמש בשש ולא הספיק להראותו עד שהוקר ועמד בשמונה הרי המוכר חיב להחזיר האחת של הוניה שהרי נקנה המקח וחיב להחזיר וכשהוקיר ברשות לוקח הוקר וכן אם מכר שוה שש בחמש והוזלו ועמדו על שלש הרי הלוקח חיב להחזיר סלע אחת של הוניה שהרי נקנה המקח וברשות הלוקח הוזל 

המחליף כלים בכלים או בהמה בבהמה אפלו מחט בשירים או טלה בסוס אין לו הוניה שזה רוצה במחט יותר מן השירים אבל המחליף פרות בפרות בין ששמו אותם קדם המכירה בין ששמו אותם אחר מכירה יש להן הוניה 

הלוקח בדמים אכסרה כגון שחפן ממעות ואמר לו מכר לי פרתך באלו אף על פי שקונה בחליפין קנה ומחזיר הונאה כמו שבארנו והוא הדין ללוקח פרות אכסרה בסלע או בשתים שקנה ומחזיר אונאה בעל הבית שמכר כלי תשמישו אין לו הוניה שאלולי לא הרבו לו הדמים לא היה מוכר לו כלי תשמישו 

האומר לחברו על מנת שאין לך עלי אוניה יש לו עליו הוניה במה דברים אמורים בסתם שאין יודע כמה הוניה יש בו כדי שימחל ואין צריך לומר אם אמר לו על מנת שאין בו הוניה שהרי יש בו אבל במפרש אין לו הוניה שכל תנאי שבממון קים 

כיצד מוכר שאמר ללוקח חפץ זה שאני נותן במאתים יודע אני שאינו שוה אלא מנה על מנת שאין לך הוניה אני מוכר לך אין לו עליו הוניה וכן לוקח שאמר למוכר חפץ זה שאני לוקח ממך במנה יודע אני ששוה מאתים על מנת שאין לך עלי הוניה אני לוקח ממך אין לו עליו הוניה 

הנושא והנותן באמונה אין לו עליו אוניה כיצד חפץ זה בכך וכך לקחתיו כך וכך אני משתכר בו אין לו עליו הוניה 

והנושא והנותן באמונה אם לקח כלים רבים או בגדים בממכר אחד לא יחשב את הרע באמונה ואת היפה בשוה אלא זה וזה באמונה או זה וזה בשוין ויש לו להעלות על המקח שכר הכתף ושכר החמר ושכר פנדק אבל שכר עצמו מפני שהוא כפועל אינו מוסיף אותו על המקח אלא מפרש ואומר לו כך וכך אני משתכר 

העכו''ם אין לו הוניה שנאמר  "איש את אחיו" ועכו''ם שהונה את ישראל מחזיר הוניה בדינין שלנו לא יהיה זה חמור מישראל 

אלו דברים שאין להם הוניה הקרקעות והעבדים והשטרות וההקדשות אפלו מכר שוה אלף בדינר או שוה דינר באלף אין בהן הוניה שנאמר  "או קנה מיד עמיתך" דבר הנקנה מיד ליד יצאו הקרקעות ויצאו עבדים שהקשו לקרקעות ויצאו שטרות שאין גופן קנוי אלא לראיה שבהן עמיתך ולא הקדש 

במה דברים אמורים במוכר נכסי עצמו אבל השליח שטעה בכל שהוא בין במטלטלין בין בקרקעות חוזר ונראה לי שכן הדין באפוטרופוס שטעה בכל שהוא בין במטלטלין בין בקרקעות חוזר ואינו דומה לבית דין מפני שהוא יחיד 

בית דין שמכרו נכסי יתומים וטעו בין בקרקעות בין במטלטלין אם טעו בפחות משתות הרי זו מחילה כהדיוט טעו בשתות בטל המקח ואם רצו שלא לבטל הממכר ויחזירו ההוניה מחזירין לא יהיה כח הדיוט חמור מהן 

נראה לי שבית דין שמכרו קרקע או עבדים של יתומים שוה מנה במאתים אין הלוקח יכול לחזר בהן לא יהיה כח הדיוט חמור מכח היתומים וכן הדין באפוטרופוס שמכר קרקע ועבדים שאין הלוקח יכול לחזר בהוניה כדין ההדיוט 

האחין והשתפין שחלקו המטלטלין הרי הן כלקוחות פחות משתות נקנה מקח ואין מחזיר כלום יתר על שתות בטל מקח שתות קנה ומחזיר אונאה ואם התנו ביניהם שיחלקו בשום הדינין וטעו בשתות בטלה חלוקה שהדינין ששמו ופחתו שתות או הותירו שתות מכרן בטל 

הבהמה והמרגלית והסיף וספר תורה הרי הן כשאר מטלטלין ויש בהן הוניה אין לך דבר שאין בו הוניה חוץ מארבעה דברים שמנו חכמים והוא שיהיה מוכר קונה בנכסי עצמו כמו שבארנו 

כשם שאין לקרקעות הוניה כך שכירות קרקע אין לו הוניה אפלו שכר טרקלין גדול בדינר בשנה או רפת קטנה בדינר בכל יום אין לו הוניה 

השוכר את הפועל לעשות עמו בין בקרקע בין במטלטלין אין לו הוניה מפני שהוא כקונה אותו לזמן ועבדים אין בהם הוניה 

שכרו לזרע לו קרקע ואמר זרעתי בה זריעה הראוי בה ובאו עדים שזרע בה פחות מן הראוי לה הרי זה ספק אם יש לו הוניה מפני הזרע או אין לו הוניה מפני הקרקע לפיכך אין מוציאין מיד נתבע וכן אין משביעין אותו אלא שבועת הסת מפני צד הקרקע שיש כאן 

השוכר את הכלים או את הבהמה יש להם אוניה שהשכירות מכירה בת יומה היא ואם יש בה הוניה שתות או יותר בין שנתאנה שוכר בין שנתאנה משכיר הרי זה מחזיר הוניה ואפלו לאחר זמן מרבה 

נראה לי שהקבלן יש לו הונאה כיצד כגון שקבל עליו לארג בגד זה בעשרה זוזים או לתפר חלוק זה בשני זוזים הרי זה יש לו הוניה וכל אחד משניהם בין קבלן בין בעל הבגד חוזר לעולם כמוכר 

כבר בארנו שהנושא ונותן באמונה ואמר כך וכך אני משתכר אין לו הוניה ואפלו אמר זה לקחתי בסלע ובעשר אני מוכר מתר אבל בית דין חיבין לפסק השערים ולהעמיד שוטרין לכך ולא יהיה כל אחד ואחד משתכר כל מה שירצה אלא שתות בלבד יפסקו להם בשכרם ולא ישתכר המוכר יתר על שתות 

במה דברים אמורים בדברים שיש בהם חיי נפש כגון יינות שמנים וסלתות אבל העקרין כגון הקשט והלבונה וכיוצא בהן אין פוסקין להם שער אלא ישתכר כל מה שירצה 

ואין משתכרין פעמים בביצים אלא התגר הראשון הוא מוכרן בשכר והלוקח ממנו מוכרן בקרן בלבד 

אסור לעשות סחורה בארץ ישראל בדברים שיש בהן חיי נפש אלא זה מביא מגרנו ומוכר וזה מביא מגרנו ומוכר כדי שימכרנו בזול ובמקום שהשמן מרבה מתר להשתכר בשמן 

אין אוצרין פרות שיש בהן חיי נפש בארץ ישראל וכן בכל מקום שרבו ישראל שהרי מגיע מדבר זה צער לישראל במה דברים אמורים בלוקח מן השוק אבל המכניס משלו מתר לעשות לו קבו אוצר 

מתר לאצר פרות שלש שנים ערב שביעית ושביעית ומוצאי שביעית ובשני בצרת אפלו קב חרובין לא יאצר מפני שמכניס מארה בשערים וכל המפקיע שערים או שאצר פרות בארץ או במקום שרבו ישראל הרי זה כמלוה ברבית 

במה דברים אמורים בפרות שיש בהן חיי נפש אבל התבלין כגון כמון ופלפלין מתר לאצר אותן בארץ ישראל ולהוציא אותן ממקום למקום כשאר העקרין 

אין מוציאין פרות שיש בהן חיי נפש כגון יינות שמנים וסלתות מארץ ישראל לחוצה לארץ או לסוריא ולא מרשות מלך זה לרשות מלך אחר בארץ ישראל 

רשאין בני העיר לקץ להם שער לכל דבר שירצו ואפלו בשר ולחם ולהתנות ביניהם לכל מי שיעבר יענשו אותו כך וכך 

רשאין אנשי אמניות לפסק ביניהם שלא יעשה אחד ביום שיעשה חברו וכיוצא בזה וכל מי שיעבר על התנאי יענשו אותו כך וכך 

במה דברים אמורים במדינה שאין בה חכם חשוב לתקן מעשה המדינה ולהצליח דרכי יושביה אבל אם יש בה אדם חכם חשוב אין התנאי שלהן מועיל כלום ואין יכולין לענש ולהפסיד על מי שלא קבל התנאי אלא אם כן התנה עמהם ועשו מדעת החכם וכל מי שהפסיד לפי התנאי שאינו מדעת החכם משלם 

כשם שהוניה במקח וממכר כך יש הוניה בדברים שנאמר  "ולא תונו איש את עמיתו ויראת מאלהיך אני ה'" זה הונית דברים 

כיצד היה בעל תשובה לא יאמר לו זכר מעשיך הראשונים ואם היה בן גרים לא יאמר לו זכר מעשה אבותיך היה גר ובא ללמד תורה לא יאמר לו פה שאכל נבלות וטרפות יבוא וילמד תורה שנתנה מפי הגבורה היו חלאים ויסורים באין עליו או שהיה מקבר את בניו לא יאמר לו כדרך שאמרו חבריו לאיוב  "הלא יראתך כסלתך"  "זכר נא מי הוא נקי אבד" 

היו חמרין מבקשין תבואה לא יאמר להם לכו אצל פלוני והוא יודע שלא מכר תבואה מעולם נשאלה שאלה על דבר חכמה לא יאמר למי שאינו יודע אותה חכמה מה תשיב בדבר זה או מה דעתך בדבר זה וכן כל כיוצא בדברים הללו 

כל המאנה את הגר בין בממון בין בדברים עובר בשלשה לאוין שנאמר  "וגר לא תונה" זה הונית דברים  "ולא תלחצנו" זה הונית ממון הא למדת שכל המאנה את הגר עובר בשלשה לאוין משום  "לא תונו איש את עמיתו" ומשום  "אל תונו איש את אחיו" ומשום וגר לא תונה 

וכן אם לחצו והונהו בממון עובר בשלשה לאוין משום  "אל תונו איש את אחיו" ומשום  "ולא תונו איש את עמיתו" ומשום  "ולא תלחצנו" 

ומפני מה עובר בגר על לאו של הונית דברים אף בהנית ממון ועל לאו של הונית ממון אף בהונאת דברים מפני שהוציא הכתוב את שניהם בלשון הוניה סתם וכפל לאוין בגר בשני הדברים בפרוש לא תונו ולא תלחץ 

גדולה הונית דברים מהונית ממון שזה נתן להשבון וזה לא נתן להשבון וזה בממונו וזה בגופו והרי הוא אומר בהונית דברים  "ויראת מאלהיך" לפי שהדבר מסור ללב הא למדת כל דבר שהוא מסור ללב נאמר בו ויראת מאלהיך וכל הצועק מהונית דברים נענה מיד שנאמר  "כי אני ה'" 

המוכר לחברו במדה במשקל או במנין וטעה בכל שהוא חוזר לעולם שאין הוניה אלא בדמים אבל בחשבון חוזר 

כיצד מכר לו מאה אגוזים בדינר ונמצאו מאה ואחד או תשעים ותשעה נקנה המקח ומחזיר את הטעות ואפלו לאחר כמה שנים וכן אם נמצאו המעות חסר או יתר מן המנין שפסקו חוזר ואפלו לאחר שקנו מידו שלא נשאר לו אצל חברו כלום חוזר שקנין בטעות הוא וכן כל כיוצא בזה 

וכן המוכר לחברו קרקע או עבד או בהמה או שאר מטלטלין ונמצא במקח מום שלא ידע בו הלוקח מחזירו אפלו לאחר כמה שנים שזה מקח טעות הוא והוא שלא ישתמש במקח אחר שידע במום אבל אם נשתמש בו אחר שראה המום הרי זה מחל ואינו יכול להחזיר 

אין מחשבין פחת המום אפלו מכר לו כלי שוה עשרה דינרין ונמצא בו מום המפחיתו מדמו איסר מחזיר את הכלי ואינו יכול לומר לו הילך איסר פחת המום שהלוקח אומר בחפץ שלם אני רוצה וכן אם רצה הלוקח לקח פחת המום הרשות ביד המוכר שהוא אומר לו או תקנה אותו כמו שהוא או טל דמים שלך ולך 

כל שהסכימו עליו בני המדינה שהוא מום שמחזיר בו מקח זה מחזירין וכל שהסכימו עליו שאינו מום הרי זה אינו מחזיר בו אלא אם פרש שכל הנושא ונותן סתם על מנהג המדינה הוא סומך 

כל הלוקח סתם אינו לוקח אלא הדבר השלם מכל מום ואם פרש המוכר ואמר על מנת שאין אתה חוזר עלי במום הרי זה חוזר עד שיפרש המום שיש בממכרו וימחל הלוקח או עד שיאמר לו כל מום שימצא במקח זה הפוחת דמיו עד כך וכך קבלתי אותו שהמוחל צריך לידע הדבר שימחל לו בו ויפרש אותו כמו המפרש בהוניה 

המוכר פרה לחברו ומנה בה מומין גלויים ומומין שאין נכרין ולא היה בה מאותן המומין הגלויין שמנה ונמצא בה מום מאותן שאינן נכרין הרי זה מקח טעות וחוזר ואף על פי שפרש המום שנמצא שהרי הלוקח אומר כשראיתי שאין בה אלו המומין שנראין שמנה אמרתי כך אין בה אלו שאינן נראין שמנה ואינו מפרש מומין אלו אלא כדי להשביח דעתי 

כיצד פרה זו עורת היא חגרת היא נשכנית היא רבצנית היא ונמצאת רבצנית בלבד או נשכנית הרי זה מקח טעות היו בה כל המומין שמנה אין זה מקח טעות וכן אם היתה חגרת ונמצאת נשכנית אף על פי שאינה עורת אין זה מקח טעות 

הראה לו המום שיש בה ואמר לו מום זה יש בה ומום פלוני  אף על פי שאותן המומין שמנה נראין ונמצאו בה כלן או מקצתן אין זה מקח טעות 

וכן המוכר שפחה לחברו ואמר לו גדמת היא חגרת היא סומא היא שוטה היא נכפית היא ולא היה בה מום מאלו המומין שמנה ונמצאת נכפית הרי זה מקח טעות וכן כל כיוצא בזה 

מכאן אני אומר שהמוכר חפץ לחברו במאה דינרין ואמר לו חפץ זה אינו שוה אלא זוז אחד על מנת שאין לך עלי אונאה הרי זה יש לו עליו אונאה שהרי אומר כיון שראיתי שאמר שאינו שוה אלא זוז ידעתי שאינו מתכון אלא להשביח דעתי עד שיפרש כדי ההוניה שיש במקחו בודאי או קרוב לה בכדי שהדעת טועה שהרי ידע בודאי הדבר שמחל בו וכזה ראוי לדון 

המוכר עבד או שפחה אין הלוקח יכול להחזירו מפני מומין שאין מבטלין אותו ממלאכתו והן הנקראין סמפון שאם היה זה סמפון גלוי כבר ראהו ואם אינו נראה כגון שומא בבשר או נשיכת כלב או ריח הפה או החטם וכיוצא בהן הואיל ואינו מבטלו ממלאכתו אינו מחזיר שאין העבדים לתשמיש המטה אלא למלאכה 

נמצא בו שחין רע או חלי המתיש את כחו או שהיה נכפה או משעמם הרי זה מום מפני שמבטלו ממלאכתו וכן אם נמצא בו צרעת וכיוצא בה מדברים אלו המגאלים הרי זה מום מפני שנפשו של אדם אוננת מהם ונמצא שאינו מתעסק לו במלאכת אכילה ושתיה וכן אם נמצא לסטים מזין הרי זה מום המאבד את כלו מפני שהמלך תופס אותו והורגו וכן אם נמצא מכתב למלכות הרי זה מום ומחזירו מפני שהמלך תופשו למלאכתו בכל עת שירצה אבל אם נמצא גנב או חוטף או גונב נפשות או בורח תמיד או זולל וסובא וכיוצא בדברים אלו אינו יכול להחזיר שכל העבדים בחזקת שיש בהן כל הדעות הרעות אלא אם כן פרש 

המוכר זרעוני גנה שאין עצמן של זרעונים נאכל לחברו ולא צמחו חיב באחריותן ומחזיר לו את הדמים שלקח ממנו שחזקתן לזריעה והוא שלא צמחו מחמת עצמן אבל אם לקתה הארץ בברד וכיוצא בו אינו חיב באחריותן שמא מחמת הברד לא צמחו וכן כל כיוצא בזה 

מכר לו זרעים הנאכלין כגון חטים ושעורים וזרען ולא צמחו אינו חיב באחריותן אפלו היה זרע פשתן שרב בני אדם קונין אותה לזריעה הואיל ואוכלין אותה אינו חיב באחריות זריעתו ואם הודיעו שהוא קונה לזרע חיב באחריותן והוא הדין לדברים הנמכרים לרפואה ולצביעה וכן כל כיוצא בזה 

מכאן אתה למד שכל הלוקח מחברו מקח והודיעו שהוא מוליכו למדינה פלונית למכרו שם ואחר שהוליכו לשם נמצא בו מום אינו יכול לומר החזיר לי מקחי לכאן אלא מחזיר לו את הדמים והמוכר מטפל להביא ממכרו או למכרו שם ואפלו אבד או נגנב אחר שהודיעו הרי הוא ברשות מוכר אבל אם לא הודיעו שמוליכו למדינה אחרת והוליכו ונמצא שם בו מום הרי זה ברשות לוקח עד שיחזיר המקח במומו למוכר 

הלוקח מקח ונמצא בו מום ואחר כך אבד או נגנב הרי הוא ברשות הלוקח עד שיחזיר המקח למוכר ואם התליע ונפסד מחמת ארך הזמן הרי זה ברשות המוכר ואם היה לו להודיע למוכר ולא הודיעו הרי זה ברשות לוקח 

המוכר שור לחברו ונמצא נגחן יכול לומר לו לשחיטה מכרתיו לך במה דברים אמורים בשהיה הלוקח קונה לשחיטה ולחרישה אבל אם היה יודע שהוא קונה לחרישה בלבד הרי זה מקח טעות וחוזר וכן כל כיוצא בזה 

המוכר בהמה לחברו לטביחה ושחטה ונמצאת טרפה אם נודע בודאי שהיתה טרפה כשלקחה הרי זה מחזיר לו את השחוטה ויחזיר המוכר את הדמים מכאן אתה למד שהמוכר דבר שהיה מום בממכרו ועשה בו הלוקח מום אחר קדם שיודע לו המום הראשון אם עשה דבר שדרכו לעשותו כגון זה ששחט את הטרפה פטור ואם שנה ועשה מום אחר קדם שיודע לו המום  מחזיר המקח לבעליו ומשלם דמי המום שעשה 

קנה בגד וקרעו לעשות ממנו חלוק ואחר כך נודע המום מחמת הקריעה מחזיר לו את הקרעים תפרו ואחר כך נודע המום אם השביח נוטל שבח התפירה מן המוכר וכן כל כיוצא בזה 

המוכר קרקע לחברו ואכל פרותיה ולאחר זמן נראה לו בה מום אם רצה להחזיר קרקע לבעלים מחזיר כל הפרות שאכל ואם היה חצר ודר בו צריך להעלות לו שכר 

המוכר דבר שיש בו מום שאינו נראה ואבד המקח מחמת אותו המום הרי זה מחזיר את הדמים 

 המוכר שור לחברו שאין לו טוחנות והניחו הלוקח עם הבקר שלו והיה מניח המאכל לפני כלן ואוכלין ולא היה יודע שזה אינו אוכל עד שמת ברעב הרי זה מחזיר לו את הנבלה ויחזיר זה את הדמים וכן כל כיוצא בזה 

היה המוכר סרסור שלוקח מזה ומוכר לזה ואינו משהה המקח עמו ולא ידע במום זה הרי הסרסור נשבע שבועת הסת שלא ידע במום זה ויפטר מפני שהיה על הלוקח לבדק השור בפני עצמו ולהחזירו לו קדם שימות ויהיה הסרסור מחזירו על המוכר הראשון הואיל ולא עשה הוא הלוקח הפסיד על עצמו וכן כל כיוצא בזה 

השוחט את הבכור ומכרו ונודע לו שלא הראהו לממחה מה שאכל אכל ויחזיר לו הדמים והנשאר מן הבשר ביד הלקוחות יקבל ויחזיר להם את הדמים וכן השוחט את הפרה ומכרה ונודע שהיא טרפה מה שאכל אכל ויחזיר לו את הדמים ומה שלא אכל יחזיר את הבשר לטבח ויחזיר לו את הדמים 

מכר הלוקח בשר זה של טרפה לנכרים או שהאכילו לכלבים יחשב עם הטבח על דמי הטרפה ויחזיר לו הטבח את המותר וכן כל כיוצא בזה 

המוכר בשר לחברו ונמצא בשר בכור פרות ונמצאו טבלים יין ונמצא יין נסך מה שאכל אכל ויחזיר לו את הדמים וכן כל המוכר דבר שאסור לאכלו מן התורה כך הוא דינו בין שהיה אסורו בכרת בין שהיה אסורו בלאו בלבד אבל המוכר דבר לחברו שאסור אכילתו מדברי סופרים אם היו הפרות קימין מחזיר את הפרות ונוטל את דמיו ואם אכלן אכל ואין המוכר מחזיר לו כלום וכל אסורי הניה בין מדברי תורה בין מדבריהם מחזיר את הדמים ואין בהן דין מכירה כלל 

ארבע מדות במוכרין מכר לו חטים יפות ונמצאו רעות הלוקח יכול לחזר בו ולא המוכר רעות ונמצאו יפות המוכר יכול לחזר בו ולא הלוקח רעות ונמצאו רעות יפות ונמצאו יפות אף על פי שאינן יפות שאין למעלה מהן ולא רעות שאין למטה מהן והרי יש שם הוניה שתות אין אחד מהם יכול לחזר בו אלא קנה ומחזיר אונאה 

אבל המוכר חטים שחמתית ונמצאת לבנה לבנה ונמצא שחמתית עצים של זית ונמצאו של שקמה של שקמה ונמצאו של זית יין ונמצא חמץ חמץ ונמצא יין כל אחד מהן יכול לחזר בו שאין זה המין שאמר שימכר לו וכן כל כיוצא בזה 

המוכר יין לחברו ונתנו הלוקח בקנקניו והחמיץ מיד אינו חיב באחריותו ואף על פי שאמר לו לתבשיל אני צריך לו ואם ידע שיינו מחמיץ הרי זה מקח טעות מכר לו יין והרי הוא בקנקניו של מוכר והחמיץ אם אמר לו למקפה אני צריך והחמיץ מחזיר ואומר לו הרי יינך וקנקנך שאני לא קניתי לשתותו אלא לבשל מעט מעט ואם לא אמר למקפה הוא אינו יכול להחזיר שהרי אומר לו למה לא שתית אותו ולא היה לך לשהותו עד שיחמיץ 

המוכר חבית של שכר לחברו והחבית של מוכר והחמיצה בתוך שלשה ימים הראשונים הרי זה ברשות המוכר ומחזיר את הדמים מכאן ואילך ברשות הלוקח 

המוכר חבית של יין לחברו כדי למכרה מעט מעט והחמיצה במחציתה או בשלישה חוזרת למוכר ואם שנה הלוקח הנקב שלה או שהגיע יום השוק ושהה ולא מכר הרי היא ברשות הלוקח וכן המקבל חבית של יין מחברו כדי להוליכה למקום פלוני למכרה שם וקדם שהגיע שם הוזל היין או החמיצה הרי זה ברשות המוכר מפני שהחבית והיין שלו וכן כל כיוצא בזה 

האומר לחברו יין מבשם אני מוכר לך חיב להעמיד לו עד עצרת אמר לו יין ישן אני מוכר לך נותן לו משל שנה שעברה מישן משל שלש שנים וצריך שיעמד ולא יחמיץ עד החג ובמקום שיש מנהג ידוע הכל כמנהג המדינה 

האומר לחברו מרתף זה של יין אני מוכר לך למקפה או שמכר לו מרתף של יין סתם הרי הלוקח מקבל עליו עשרה קנקנים בכל מאה שלא יהיה יינם טוב אלא כבר התחיל להשתנות יתר על זה לא יקבל 

אמר לו מרתף של יין אני מוכר לך למקפה או שאמר לו חבית של יין אני מוכר לך נותן לו יין שכלו יפה וראוי לתבשיל אמר לו מרתף זה של יין נותן לו יין הנמכר בחנות שהרי הוא בינוני לא רע ולא יפה אמר לו מרתף זה אני מוכר לך ולא הזכיר יין אפלו כלו חמץ הגיעו וכן כל כיוצא בזה 

האומר לחברו ערבה של עץ אני מוכר לך או קורת בית הבד אני מוכר לך אינו נותן לו עץ שראוי לחפר בו ערבה או קורה שראוי לקרות בית הבד אלא ערבה בצורתה או קורות בית הבד בצורתם שכל הרואה אומר זו ערבה או זו קורת בית הבד וכן כל כיוצא בזה 

אסור לרמות את בני אדם במקח וממכר או לגנב את דעתם ואחד עובד כוכבים ואחד ישראל שוים בדבר זה היה יודע שיש בממכרו מום יודיעו ללוקח ואפלו לגנב דעת הבריות בדברים אסור 

אין מפרכסין את האדם ולא את הבהמה ולא את הכלים הישנים כדי שיראו כחדשים אבל מפרכסין החדשים כגון שישוף ויגהץ וייפה כל צרכיו 

אין משרבטין את האדם במים של חזרין וכיוצא בהן כדי שיתפח ויראו פניו שמנים ולא צובעין את הפנים בשרק וכיוצא בו ולא נופחין את הקרבים ולא שורין את הבשר במים וכן כל כיוצא בדברים אלו אסורין ואין מוכרין בשר נבלה לנכרי בכלל שחוטה אף על פי שהנבלה אצלו כשחוטה 

מתר לבר את הגריסין אבל לא על פי המגורה שאינו אלא כגונב את העין וידמה שהוא הכל ברור ומתר לחנוני לחלק קליות ואגוזים לתינוקות ולשפחות כדי להרגילן לבוא אצלו ופוחת משער שבשוק כדי להרבות במקיפין ממנו ואין בני השוק יכולין לעכב עליו ואין בזה גנבת הדעת 

אין מערבין פרות בפרות אפלו חדשים בחדשים ואין צריך לומר ישנים בחדשים אפלו הישנים ביקר והחדשים בזול מפני שהלוקח רוצה לישנן ביין הוא שהתירו לערב קשה ברך בין הגתות בלבד מפני שמשביחו ואם היה טעמו נכר מתר לערב בכל מקום שכל דבר הנכר טעמו מרגיש הלוקח ולפיכך מתר לערב אותו 

אין מערבין מים ביין ומי שנתערב לו מים ביינו לא ימכרנו בחנות אלא אם כן מודיעו ולא לתגר אף על פי שמודיעו שמרמה בו אחרים ומקום שנהגו להטיל מים ביין יטיל והוא שיהיה בין הגתות 

התגר נוטל מחמש גתות ונותן לתוך פיטם אחד מחמש גרנות ונותן לתוך מגורה אחת ובלבד שלא יתכון לערב 

אסור לערב שמרים בין ביין בין בשמן ואפלו כל שהוא ואפלו שמרים של אמש בשמרים של יום אסור אבל אם ערה היין מכלי אל כלי נותן שמריו לתוכו 

המוכר לחברו שמן מזקק אינו מקבל שמרים מכר לו שמן סתם מקבל לוג ומחצה שמרים לכל מאה לוג ומקבל בשאר שמרים שמן עכור העולה למעלה על פני השמן יתר על השמרים הידועים באותו מקום 

במה דברים אמורים כשנתן לו מעות בתשרי שהשמן עכור ולקח השמן בניסן כמדת תשרי שהיא גדולה מפני אותו השמן הקופה למעלה אבל אם לקח במדת ניסן שהיא קטנה מפני שכבר צלל השמן אינו מקבל אלא השמרים בלבד 

המוכר חטים לחברו מקבל עליו רבע קטנית לכל סאה שעורים מקבל עליו רבע נישובות לכל סאה עדשים מקבל עליו רבע עפרורית לסאה תאנים מקבל עליו עשר מתליעות לכל מאה מכר לו שאר פרות מקבל עליו רבע טנופות לכל סאה נמצא מהן יתר על השעורים האלו כל שהוא ינפה את הכל ויתן לו פרות מנפין וברורין שאין בהן כלום 

ואין כל אלו הדברים אמורים אלא במקום שאין להם מנהג אבל במקום שיש להם מנהג הכל כמנהג המדינה 

יש מקומות שנהגו שיהיו כל פרות מנקים וברורים מכל דבר ושיהיו היינות והשמנים צלולין ולא ימכרו השמרים כלל ויש מקומות שנהגו אפלו היו בהן מחצה שמרים או שהיו בפרות מחצה עפר או תבן או מין אחר ימכר כמות שהוא לפיכך הבורר צרור מתוך גרנו של חברו נותן לו דמי חטים כשעור צרור שברר שאלו הניחו היה נמכר במדת חטים ואם תאמר יחזירנו הרי אמרו אסור לערב כל שהוא 

המוכר קנקנים בשרון במקום שאין מנהג מקבל לכל מאה עשרה פיטסות והוא שיהיו נאות ועשויות בגפרית 

אסור למוכר למכר לחברו קרקע או מטלטלין שיש בה עסיקין ויש בה דין עד שיודיעו שאף על פי שהאחריות עליו אין אדם רוצה שיתן מעותיו ויורד לדין ויהיה נתבע מאחרים 

המוכר קרקע לחברו ואחר שקנה הלוקח באחד מן הדרכים שקונין בהן קדם שישתמש בה יצא עליו מערערין הרי זה יכול לחזר בו שאין לך מום גדול מזה שעדין לא נהנה בו ובאו התובעין לפיכך יבטל המקח ויחזיר המוכר את הדמים ויעשה דין עם המערערין ואם נשתמש בה הלוקח כל שהוא ואפלו דש המצר שלה וערבו עם הארץ אינו יכול לחזר בו אלא עושה דין עם המערערין ואם הוציאו מידו בדין יחזר על המוכר כדין כל הנטרפין 

כל המוכר קרקע או עבד או שאר מטלטלין הרי זה חיב באחריותן כיצד אם הוציא המקח מיד הלוקח מחמת המוכר חוזר הלוקח ונוטל כל הדמים שנתן מן המוכר שהרי נלקח המקח מחמתו כך הדין בכל ממכר אף על פי שלא פרש הלוקח דבר זה אלא קנה סתם אפלו מכר הקרקע בשטר ולא הזכיר בו האחריות הרי זה חיב באחריותן שאחריות שלא נזכר טעות סופר הוא 

במה דברים אמורים כשהוציא המקח מיד הלוקח בבית דין של ישראל כגון שהיה המקח מטלטלין והיו גנובין או גזולין או שהיתה הקרקע גזולה או שבא בעל חוב של מוכר וטרפה מיד הלוקח והכל בבית דין של ישראל אבל אם העובד כוכבים הוא שהוציא המקח מן הלוקח בין בדין המלך בין בערכאות שלהן אין המוכר חיב באחריותו ואף על פי שהעובד כוכבים טוען שהמוכר גנב חפץ זה או גזלה ממנו והביא עדי עכו''ם על כך אין המוכר חיב כלום שזה אנס הוא ואין המוכר חיב באחריות אנס 

המוכר קרקע לחברו והתנה עמו שכל אנס שיולד בקרקע זה יהיה חיב לשלם אפלו בא עכו''ם וגזלה מחמת המוכר חיב לשלם אבל אם נפסק הנהר שהיה משקה אותה או שחזר הנהר לעבר בתוכה ונעשית ברכה או שבאה זועה והשחיתה אותה הרי זה פטור שאלו וכיוצא בהן אנס שאינו מצוי הוא ולא עלה על לב המוכר דבר זה הפלא בעת שהתנה וכל אנס שאינו מצוי אינו בכלל התנאי הזה 

והוא הדין לכל תנאי ממון שאומדין דעת המתנה ואין כוללין באותו התנאי אלא דברים הידועין שבכללן היה התנאי והם שהיו בדעת המתנה בשעת שהתנה 

מעשה באחד ששכר מלחים להביא שמשמין למקום פלוני והתנה עמהם שהן חיבין בכל אנס שיארע להם עד שיגיעו השמשמין למקום פלוני ונפסק הנהר שהיו מוליכין בו ואמרו חכמים זה אנס שאינו מצוי ואין חיבין להוליך שמשמין אלו על גבי בהמה עד אותו מקום וכן כל כיוצא בזה 

המוכר קרקע לחברו והתנה המוכר שלא יהיה עליו אחריות אפלו נודע בודאי שזו הארץ גזולה ויצאת מיד הלוקח אין המוכר חיב כלום ואין צריך לומר אם בא בעל חוב וטרפה שאינו מחזיר לו כלום שכל תנאי שבממון קים 

ראובן שמכר שדה לשמעון שלא באחריות ובא לוי והוציאה מיד שמעון אם רצה ראובן לעשות דין עם לוי עושה ואין יכול לוי לומר לו מה לי ולך והרי אין עליך אחריות שהרי ראובן אומר לו אין רצוני שיהיה לשמעון תרעמת עלי שהרי הפסיד בגללי 

ראובן שמכר שדה לשמעון שלא באחריות וחזר ולקחה משמעון באחריות ובא בעל חוב של ראובן לטרף אותה ממנו אינו יכול לחזר על שמעון שאף על פי שלא קבל עליו אחריות לשמעון אחריות עצמו קבל שלא יהיה הוא המוכר והוא המוציא לעצמו אבל אם בא בעל חוב של יעקב אביהם וטרפה מיד ראובן חוזר בכל הדמים על שמעון מפני ששמעון קבל לו האחריות וראובן לא קבל לשמעון אחריות של אחרים כלל 

המבקש לקנות מחברו מקח מוכר אומר במאתים אני מוכר לך והלוקח אומר איני קונה אלא במנה והלך זה לביתו וזה לביתו ואחר כך נתקבצו ומשך זה החפץ סתם אם המוכר הוא שתבע הלוקח ונתן לו החפץ אינו נותן אלא מנה ואם הלוקח הוא שבא ומשך זה החפץ סתם חיב לתן מאתים 

הלוקח מאחד מחמשה בני אדם וכל אחד מהן תובע אותו ואומר אני הוא בעל המקח והוא אינו יודע ממי מהם לקח מניח דמי המקח ביניהם ומסתלק ויהיו הדמים מנחין עד שיודו או עד שיבוא אליהו ואם הוא חסיד נותן דמים לכל אחד ואחד כדי לצאת ידי שמים 

לקח מקח מאחד מחמשה בני אדם וכפר בו ונשבע על שקר ועשה תשובה והרי הוא רוצה לשלם וכל אחד ואחד תובע אותו ואומר אני הוא שכפרת בי ונשבעת לי והוא אומר איני יודע חיב לשלם לכל אחד ואחד מפני שעבר עברה 

נאמן בעל המקח לומר לזה מכרתי ולזה לא מכרתי אימתי בזמן שהמקח יוצא מתחת ידו אבל אם אין המקח יוצא מתחת ידו הרי הוא עד אחד בלבד ודינו בעדות זו כדין כל אדם שהרי אינו נוגע בעדותו לפיכך אם נטל הדמים משנים ונטל מאחד מדעתו ומאחד בעל כרחו ולא ידע ממי נטל מדעתו וממי נטל בעל כרחו בין שהיה המקח בידו בין שהיו שניהן תופסין בו אין כאן עדות כלל וכל אחד מהן נשבע בתקנת חכמים בנקיטת חפץ ונוטל חצי המקח וחצי דמים 

הרי שטען על חברו ואמר מכרת לי וזה אומר לא מכרתי או מכרתי ולא נתת לי דמים או שטען הלוקח ואמר שנתן הדמים ועדין לא משך או משכתי ולא ראיתי מום זה והמוכר אומר לו הודעתיו לך או שאמר אחד מהם כך וכך תנאי היה בינינו והאחד אומר לא היה שם תנאי כלל בכל אלו הטענות וכיוצא בהן המוציא מחברו עליו הראיה 

לא היתה שם ראיה נשבע הכופר שמבקשין להוציא מידו שבועת הסת ואם הודה במקצת הטענה או שיש עליו עד אחד נשבע שבועת התורה כשאר הטענות כלן 

אמר לחנוני תן לי בדינר פרות ונתן לו והרי הפרות מנחין ברשות הרבים והחנוני תובע את הדינר ובעל הבית אומר לו נתתי לך הדמים והשלכת אותם לתוך כיסך הרי הלוקח נשבע כתקנת חכמים בנקיטת חפץ ונוטל הפרות הואיל וכבר יצאו מרשות המוכר והרי הן ברשות הרבים ואלו היו ברשות הלוקח היה נשבע שבועת הסת ונפטר ואלו היו עדין ברשות החנוני היה נשבע הסת וישארו פרותיו אצלו 

נתן הלוקח דינר לחנוני ובא לטל פרות המנחין ברשות הרבים ואמר החנוני דינר זה שנתת לי עכשו הוא דמי פרות שכבר נתתים לך והולכתם לתוך ביתך אבל פרות אלו המנחין ברשות הרבים לא מכרתים לך הרי החנוני נשבע בנקיטת חפץ שכך היה הדבר ומחזיר פרותיו לחנוני שהרי לא הודה לו שמכרן לו מעולם ואלו היו בחנותו היה נשבע שבועת הסת כמו שבארנו 

וכן הדין בנותן דינר לשלחני לטל מעות בזמן שהמעות צבורין ברשות הרבים אם השלחני הודה שמכרן ועדין לא נטל הדינר נשבע הלוקח בנקיטת חפץ שנתן ונוטל המעות ואם לא הודה שמכרן לו אף על פי שמודה שלקח ממנו דינר עתה וטוען שדינר זה דמי המעות שכבר הוליכן הלוקח לתוך ביתו הרי השלחני נשבע בנקיטת חפץ ויחזיר מעותיו לחנותו 

המחליף פרה בחמור וילדה וכן המוכר שפחתו וילדה זה אומר עד שלא מכרתי ילדה וזה אומר משלקחתי ילדה אפלו אמר המוכר איני יודע על הלוקח להביא ראיה אף על פי שהפרה עומדת באגם והשפחה עומדת בסמטא הרי הן בחזקת המוכר עד שיביא הלוקח ראיה לא הביא ראיה ישבע המוכר בנקיטת חפץ על ולד הפרה אבל על ולד השפחה אינו נשבע אלא הסת שאין נשבעין בנקיטת חפץ על העבדים ולא על הקרקעות כמו שיתבאר בהלכות טוען ונטען 

זה אומר איני יודע וזה אומר איני יודע ואינם ברשות אחד מהן יחלקו זה אומר ברשותי ילדה והאחר שותק זכה הטוען בולד 

מי שהיו לו שני עבדים קטן וגדול או שתי שדות אחת גדולה ואחת קטנה הלוקח אומר גדולה לקחתי והמוכר אומר קטנה היא שלקחת על הלוקח להביא ראיה או ישבע המוכר הסת שלא מכר אלא קטן 

אמר הלוקח גדול לקחתי והמוכר שותק זכה הלוקח בגדול ואם אמר המוכר איני יודע על הלוקח להביא ראיה או נשבע המוכר הסת שאינו יודע ואין לזה אלא קטן 

כל מי שנולד הספק ברשותו עליו להביא ראיה כיצד המחליף פרה בחמור ומשך בעל החמור את הפרה ולא הספיק בעל הפרה למשך זה החמור עד שמת החמור על בעל החמור להביא ראיה שהיה חמורו קים בשעת משיכת הפרה וכן כל כיוצא בזה 

מחט הנמצא בעבי בית הכוסות ונקבה אותו נקב מפלש אם נמצא עליה קרט דם בידוע שזו נטרפה קדם שחיטה לפיכך אם הגליד פי המכה בידוע שזו נטרפה שלשה ימים קדם שחיטה לא הגליד פי המכה הרי הדבר ספק ועל הטבח להביא ראיה שקדם לקיחתו נטרפה שהרי ברשותו נולד הספק ואם לא הביא ראיה ישלם הדמים למוכר כמו שבארנו 

המקנה לחברו דבר שאינו מסים אם היה מינו ידוע אף על פי שאין מדתו ומשקלו ומנינו ידוע הרי זה קנה ואם אין מינו ידוע לא קנה 

כיצד ערמה זו של חטים אני מוכר לך בכך וכך מרתף זה של יין אני מוכר לך בכך וכך שק של תאנים אני מוכר לך בכך וכך אף על פי שאין מדת הערמה ידועה ולא משקל התאנים ולא מנין הקנקנים ידוע הרי זה ממכרו קים אף על פי שנמצא חסר או יתר על האמד שהיה בדעתם ויש להם הוניה לפי השער שבשוק כמו שבארנו 

אבל האומר לחברו כל מה שיש בבית זה אני מוכר לך בכך וכך וכל מה שיש בתבה זו אני מוכר לך בכך וכך או בשק הזה אני מוכר לך בכך וכך ורצה הלוקח ומשך אין כאן קנין שלא סמכה דעתו של לוקח שהרי אינו יודע מה שיש בו אם תבן או זהב ואין זה אלא כמשחק בקביא וכן כל היוצא בזה 

וכן המוכר לחברו בעשרה דינרין חטים ולא פסק כמה סאה מכר לו נותן לו כשער שבשוק בשעת המכירה וכל החוזר בו מאחר נתינת הדמים ולא רצה כשער שהיה בשוק בשעת נתינת המעות מקבל מי שפרע כמו שבארנו 

המוכר מקום לחברו לעשות בית או רפת בקר וכן המקבל מחברו לעשות לו בית חתנות לבנו או בית אלמנות לבתו עושה לו ארבע אמות על שש מכר לו מקום בית גדול עושה שמונה על עשר מכר לו מקום טרקלין עושה עשר על עשר תרבץ של חצר שתים עשרה על שתים עשרה ורום כל בית ובית כחצי ארכו וחצי רחבו 

המוכר מקום לחברו לעשות לו קבורה או המקבל מחברו לעשות לו קבורה עושה מערה ופותח לתוכה שמונה קברים שלשה מכאן ושלשה מכאן ושנים מכנגד הנכנס למערה מדת המערה ארבע אמות על שש וכל קבר וקבר ארבע אמות ארך ורחב ששה טפחים ורום שבעה נמצא בין כל קבר וקבר שמן הצדדין אמה ומחצה ובין השנים האמצעיים שתי אמות 

המוכר לחברו בתוך שדהו מקום אמת מים להשקות בה בית השלחין נותן לו בתוך שדהו אמה שרחבה שתי אמות ואמה מכאן ואמה מכאן לאגפיה ואם מכר לו אמת המים להשקות בה בסילון נותן לו אמה שרחבה אמה וחצי אמה מכאן וחצי אמה מכאן לאגפיה 

אלו האגפין בעל השדה נוטען אבל אינו זורען שהזרעים מחלחלין את הקרקע ומקלקלין את אמת המים ואמת המים זאת שכלו אגפיה בעל האמה מתקנן בעפר אותה שדה שעל מנת כן קבל עליו המוכר להיות אמת המים בתוך שדהו 

המוכר לחברו דרך בתוך שדהו אם דרך יחיד מכר לו נותן לו שתי אמות ומחצה רחב כדי שיעמד חמור במשאו על ארך הדרך מכר לו דרך בין עיר לעיר נותן לו רחב שמונה אמות בארך הדרך מכר לו דרך הרבים נותן לו רחב שש עשרה אמה 

דרך המלך ודרך הקבר אין לה שעור ונראה לי שזה כמוכר דבר שאין מינו ידוע 

מכר לו מקום למעמד נותן לו בית ארבעה קבים 

האומר לחברו בור וכתליה אני מוכר לך נותן לו רחב הכתל שלשה טפחים 

המוכר שדה לחברו ומצר לו מצר אחד ארוך ומצר אחד קצר אם היה הארך של איש אחד לא קנה מן הארך אלא כנגד קצר ואם היה של שנים יקנה כנגד ראש תור 

היה מצר ראובן מזרח ומערב ומצר שמעון צפון ודרום צריך שיכתב לו מצר ראובן משתי רוחות ומצר שמעון משתי רוחות 

מצר לו מצר ראשון ומצר שני ומצר שלישי ולא מצר מצר רביעי קנה השדה כלה אבל מצר הרביעי לא קנה ואם היה מבלע בין המצרים ואין עליו רכב של דקלים ואין בו תשעה קבין קנה אף המצר הרביעי ואם לא היה מבלע ויש עליו רכב של דקלים או שיש בו תשעה קבין לא קנהו היה מבלע ויש עליו רכב דקלים או שיש בו תשעה קבין או שלא היה מבלע ואין עליו רכב דקלים ואין בו תשעה קבין הרי הדבר מסור לבית דין כפי מה שיראו לאיזו דרך שדעתן נוטה יעשו 

סים לו את הזויות בלבד ולא סים לו את המצר שלכל רוח או שסים לו שני מצרים כמין גא''ם או שסים לו חלק מכל רוח ורוח הרי זה לא קנה את כלם אלא יקנה ממנה כפי מה שמסר לו וכמה שיראו הדינין 

המוכר בית לחברו בבירה גדולה אף על פי שמצר לו מצרים החיצונים ואף על פי שיש שם מעט שקוראין לבירה בית לא קנה אלא הבית בלבד שהמצרים הוא שהרחיב לו ואלו מכר לו כל הבירה היה כותב לו ולא הנחתי לפני במכר זה כלום וכן המוכר שדה בבקעה גדולה ומצר לו מצרי הבקעה מצרים הם שהרחיב לו 

האומר לחברו שדות אני מוכר לך מעוט שדות שתים אמר לו כל שדות אפלו שלש וארבע חוץ מגנות ופרדסים אמר לו נכסים אפלו גנות ופרדסים חוץ מבתים ועבדים ואם אמר לו כל נכסי אפלו עבדים ובתים וכל המטלטלין הידועים לו ואפלו תפלין שבראשו בכלל המכר 

האומר לחברו בית מבתי ושור משורי אני מוכר לך נותן לו הקטן שבהן מת אחד מן השורים או שנפל אחד מן הבתים מראה לו זה שמת או שנפל שיד בעל השטר על התחתונה 

האומר לחברו שדה דבי חיא אני מוכר לך והיו שתי שדות הנקראים בשם זה אינו קונה אלא הפחות שבהן וכן כל כיוצא בהן 

האומר לחברו שדה ראובן אני מוכר לך וכיון שבא הלוקח להשתמש בה אמר לו המוכר אינה זו השדה שהיתה של ראובן אלא כך היא קרויה ולעולם לא היתה לו אלא זו היא שהיתה של ראובן ולקחתיה ממנו והיא שמכרתיה לך על המוכר להביא ראיה ואם לא הביא זוכה הלוקח בזו שכל העם קוראים של ראובן וכן כל כיוצא בזה הלך אחר השם שהוא פשוט בפי הכל 

האומר לחברו חצי שדה אני מוכר לך שמין כמה שוה כל השדה ונותן לו מן הכחוש שבה מה ששוה חצי הדמים של כל השדה וכן אם אמר לו חציה בדרום אני מוכר לך שמין דמי כלה ונותן לו בדרומה כחצי כל הדמים ומקבל עליו הלוקח לעשות בחלקו מקום הגדר ומאחורי הגדר סמוך לגדר חריץ קטן רחב שלשה טפחים וחוצה לו חריץ אחד גדול רחב ששה טפחים ובין שני החריצין רחב טפח כל זה כדי שלא תקפץ הנמיה בה וכיוצא בה 

היתה לו חצי שדה ואמר לחברו חצי שיש לי בשדה מכרתי לך קנה החצי כלו אמר לו חצי השדה שיש לי לא קנה אלא רביע אמר לו מצר שדה שממנה  נחצת אם אמר לו ואלו מצריה קנה חציה ואם לא מצר לו מצריה לא קנה אלא בית תשעה קבין 

אין אדם מקנה דבר שלא בא לעולם בין במכר בין במתנה בין במתנת שכיב מרע כיצד מה שתוציא שדה זו מכור לך מה שיוציא אילן זה נתון לך תנו מה שתלד בהמה זו לפלוני לא קנה כלום וכן כל כיוצא בזה 
המוכר פרות דקל לחברו יכול לחזר בו אף לאחר שבאו הפרות לעולם ואם שמט הלוקח ואכל אין מוציאין מידו וכל החוזר בו משניהם אין חיב לקבל מי שפרע 
אבל הפוסק על שער שבשוק ולא היה אותו המין שפסק עליו ברשות מוכר חיב לקנות ולתן ללוקח מה שפסק ואם חזר מקבל מי שפרע 
מי שפסק על שער שבשוק שיתן ארבעה סאין בסלע אם היו שבלים הרי זה קנה לקבל מי שפרע והוא שיראה לו בגרן או שיאמר לו בשוק הריני סומך עליך אבל אם לא נראה לו בגרן ולא אמר לו הריני סומך עליך לא סמכה דעתו של מוכר ואינו מקבל מי שפרע שהרי הוא אומר שמא פסק עם אחר ואין צריך לחטים אלו 
דבר שאין ברשותו של מקנה אינו נקנה והרי הוא כדבר שלא בא לעולם כיצד מה שאירש מאבא מכור לך מה שתעלה מצודתי מן הים נתון לך שדה זו לכשאקחנה קנויה לך לא קנה כלום וכן כל כיוצא בזה 
מי שהיה מורישו גוסס ונטוי למות ורצה למכר מנכסיו מעט כדי להוציא הדמים בצרכי קבורה הואיל והבן עני ואם ימתין עד שימות וימכר ישתהא המת ויתבזה תקנו חכמים שאם מכר ואמר מה שאירש מאבי היום מכור לך ממכרו קים וכן ציד עני שאין לו מה שיאכל שאמר מה שתעלה מן הים מצודתי היום מכור לך ממכרו קים משום כדי חייו 
הבן שמכר בנכסי אביו בחיי אביו ומת הבן בחיי האב ואחר כך מת האב בן הבן מוציא מיד הלקוחות שהרי אביו מכר דבר שלא בא עדין לרשותו ונמצאו הנכסים ברשות האב וזה יורש אבי אביו וכן כל כיוצא בזה 
מי שנתן קרקע מתנה לחברו ונתן לו על גבה מאה דינרין אם היו הדינרין מצויין ברשותו כיון שזכה בשדה זכה בדינרין ואם אין לו דינר אין מחיבין את הנותן לתן לו מאה דינרין עד שיביא הזוכה ראיה שהיה לזה דינרין בעת המתנה והוא הדין לשאר מטלטלין שמקנה אדם אותם על קרקע אם אינם ברשות המוכר או הנותן לא קנה שאין אדם מקנה דבר שאינו ברשותו 
מי שהיה לו פקדון ביד אחר הרי זה מקנהו בין במכר בין במתנה לפי שהפקדון ברשות בעליו הוא והרי הוא בחזקת שהוא קים ואם כפר בו זה שהפקד אצלו אינו יכול להקנותו שזה כמי שאבד שאינו ברשותו אבל המלוה הואיל ולהוצאה נתנה אינה בעולם ואין אדם יכול להקנותה אלא במעמד שלשתן והוא דבר שאין לו טעם כמו שבארנו ואם היתה מלוה בשטר מקנה את השטר בכתיבה ומסירה שהרי יש כאן דבר הנמסר לקנות שעבוד שבו 
כשם שאין אדם מקנה דבר שלא בא לעולם כך אין אדם מקנה למי שלא בא לעולם ואפלו עבר הרי הוא כמי שלא בא לעולם והמזכה לעבר לא קנה ואם היה בנו הואיל ודעתו של אדם קרובה אצל בנו קנה 
האומר לאשתו נכסי לבנים שתלדי ממני הרי אלו לא יקנו כלום שכיון שלא נתעברה בהן בשעת המתנה עדין לא באו כדי להיות דעתו קרובה להם 
המקנה למין ממיני חיה לא הקנה כלום הקנה קצת נכסיו לבהמה או למי שלא בא לעולם וחזר ואמר לחברו קנה כבהמה זו או כעבר זה לא קנה כלום אמר לו קנה את ובהמה זו או את ועבר זה קנה מחצה 
אין אדם מקנה לא במכר ולא במתנה אלא דבר שיש בו ממש אבל דבר שאין בו ממש אינו נקנה 
כיצד אין אדם מקנה ריח התפוח הזה או טעם הדבש הזה או עין הבדלח הזה וכן כל כיוצא בזה לפיכך המקנה לחברו אכילת פרות דקל זה או דירת בית זה לא קנה עד שיקנה לו גוף הבית לדור בו וגוף האילן לאכל פרותיו כמו שיתבאר 
דין ההקדש ודין העניים ודין הנדרים אינו כדין ההדיוט בקניתו שאלו אמר אדם כל מה שתלד בהמתי יהיה הקדש לבדק הבית או יהיה אסור עלי או אתננו לצדקה אף על פי שאינו מתקדש לפי שאינו בעולם הרי זה חיב לקים דברו שנאמר  "ככל היצא מפיו יעשה" 
והואיל והדבר כן אם צוה אדם כשהוא שכיב מרע ואמר כל מה שיוציא אילן זה לעניים או כל שכר בית זה לעניים זכו בהן העניים 
יש גאונים שחולקין על דבר זה ואומרים שאין העניים זוכין אלא בדברים שהדיוט קונה בהן ולפיכך לא יזכו בדבר שלא בא לעולם ואין דעתי נוטה לדברים אלו שאין אדם מצוה להקנות והוא מצוה לקים דבריו בצדקה או בהקדש כמו שהוא מצוה לקים הנדר כמו שבארנו בערכין 
מקנה אדם הגוף לפרותיו בין במכר בין במתנה בין במתנת שכיב מרע ואין זה מקנה דבר שלא בא לעולם שהרי הגוף מצוי ומקנה לפרות הא למה זה דומה לשוכר בית או שדה לחברו שלא הקנה לו הגוף אלא הנאת הגוף 

כיצד כגון שמכר או שנתן שדה לפרותיה בין לזמן קצוב בין כל ימי חייו של מוכר או של לוקח והוא הדין למוכר ולנותן אילן לפרותיו או רחל לגזתה או בהמה ושפחה לולדותיהם או עבד למעשה ידיו בכל ממכרו או מתנותיו קימין 

מכר עבדו לקנס שאם יגח וימות יהיה קנס של לוקח הרי זה ספק לפיכך לא קנה ואם תפש הקנס אין מוציאין מידו 

מכר אילן לזה ופרותיו לאחר לא שיר מקום הפרות ואין לאחר כלום אבל אם מכר אילן ושיר פרותיו לעצמו הרי שיר מקום הפרות אף על פי שלא פרש לגבי עצמו בעין יפה משיר 

המוכר גוף הקרקע לזמן קצוב הרי זה מכירה ומשתמש הלוקח בגוף כחפצו ואוכל הפרות כל זמן המכירה ובסוף תחזר לבעליה 

ומה הפרש יש בין המוכר קרקע לזמן קצוב ובין המקנה אותה לפרותיה שהקונה לפרות אינו יכול לשנות צורת הקרקע ולא יבנה ולא יהרס אבל הקונה לזמן קצוב הוא בונה והורס ועושה בכל זמנו הקצוב כמו שעושה הקונה קנין עולם לעולם 

ומה הפרש יש בין המוכר שדה זו לפרותיה ובין המוכר פרות שדה זו לחברו שהמוכר פרות השדה אין ללוקח להשתמש בשדה זו כלל אפלו להכנס אלא בשעת הוצאת הפרות ויש לבעל השדה להשתמש בה כחפצו אבל המוכר שדה לפרותיה אין בעל השדה יכול להכנס בה אלא מדעת הלוקח ויש ללוקח להשתמש בה כחפצו 

ומה הפרש יש בין הקונה שדה זו לפרותיה ובין השוכר שדה מחברו שהקונה שדה לפרותיה יש לו לנטעה או לזרעה כל זמן שירצה או להובירה והשוכר אינו כן כמו שיתבאר בענין שכירות ואין השוכר רשאי להשכיר אבל הקונה מקנה לאחרים כל מה שקנה 

המוכר פרות שובך ופרות כורת לחברו קנה ואין זה מוכר דבר שלא בא לעולם לפי שאינו מוכר יונים שיולדו או דבש שיבוא לכורת אלא הוא מוכר שובך לפרותיו או כורת לדבשה שהרי הוא כשוכר אמת המים לחברו שהוא נהנה בכל מה שיצוד בה כך זה הקנה שובך זה לפרותיו כמו שמוכר אילן לפרותיו ודין כלם כדין השוכר בית מחברו כמו שאמרנו שהוא נהנה בכל הניות שיש בו וכן כל כיוצא בזה 

הביצים והאפרוחין עצמן שיש בשובך לא קנה אותם בעל שובך כל זמן שלא פרחו ודבר זה גזרת חכמים היא ומשום  "לא תקח האם על הבנים" נגעו בה לפיכך הרוצה להקנות אפרוחים וביצים אלו לחברו מטפח על השובך שיפרחו האמהות ויגבהו מעל הארץ ואחר כך יקנה אותן לחברו בקנין או על גבי קרקע או בשאר דברים שהמטלטלין נקנין בהן 

הלוקח פרות שובך מחברו אינו יכול לטל כל הגוזלות שיולדו בו מעתה מפני שהאמהות בורחות נמצא שהחריב כל השובך אלא מניח מהן כדי לישב השובך 

וכמה מניח אם היו בו אמהות ובנות בעת מכירת הפרות מניח ברכה ראשונה שיולידו האמהות כדי שיצטותו האמהות עם הברכה הראשונה ועם הבנות שעמהם ומניח ממה שיולידו הבנות שתי ברכות כדי שיצטותו הבנות עם שתי הברכות שהולידו וכל הנולד מאחר שתי ברכות של בנות והברכה הראשונה של אמהות הרי אלו שלו 

הלוקח פרות כורת מחברו נוטל שלשה נחילים זה אחר זה מכאן ואילך נוטל נחיל ומניח נחיל כדי לישב את הכורת 

הלוקח חלות דבש מחברו מניח בכורת שתי חלות כדי שלא יפרחו הדבורים וילכו להן 

הלוקח זיתים מחברו לקץ מניח האילן סמוך לארץ שתי גרופיות וקוצץ לקח בתולת שקמה מגביה שלשה טפחים וקוצץ סדן של שקמה שני טפחים ובשאר אילנות טפח וקוצץ בקנים ובגפנים מן הפקק ולמעלה בדקלים וארזים חופר ומשרש לפי שאין גזעו מחליף 

המוכר שלשה אילנות בתוך שדהו ואפלו היו שלש נטיעות קטנות או שלשה בדי אילן הרי יש ללוקח קרקע הראוי להם ואפלו יבשו האילנות או נקצצו יש לו קרקע הראוי להם וקנה כל האילנות שביניהם 

וכמה היא הקרקע הראוי להם תחתיהם וביניהם וחוצה להם כמלא האורה וסלו וזה המקום שהוא מלא האורה וסלו אין אחד משניהם יכול לזרעו אלא מדעת חברו 

במה דברים אמורים כשהיו שלשה האילנות עומדין כמו שלשה פטפוטי כירה ששופתין עליהן את הקדרה שהרי הן שנים זה כנגד זה והשלישי מכון ביניהן ומרחק מהן והוא שיהיו בין כל אילן ואילן מארבע אמות ועד שש עשרה 

ומהיכן הוא מודד מן העקר הרחב של אילנות אבל אם לא היו עומדין כצורה הזאת או שהיו מקרבים פחות מארבע אמות או מרחקין יותר משש עשרה אמה או שלקחן זה אחר זה או שמכר לו שנים בתוך שדהו ואחד על המצר או שנים בתוך שלו ואחד בתוך של חברו או שהפסיק בור או אמת המים או רשות הרבים ביניהם הרי זה אין לו קרקע לפיכך לא קנה האילנות שביניהם ואם יבש האילן או נקצץ ילך לו 

כל מי שקונה שלשה אילנות ויש לו קרקע אם הגדילו והוציאו חטר יקץ כדי שלא ימעט הדרך על בעל השדה וכל השריגין והאמירים היוצאים מהם ואפלו מן השרשים הרי הן של בעל האילנות שהרי יש לו קרקע 

הקונה שני אילנות בתוך שדה חברו אין לו קרקע לפיכך אם מת האילן או נקצץ אין לו כלום הגדילו שני האילנות והוציאו שריגים ואמירים יקץ שמא יצמחו בארץ ויאמר למוכר שלשה אילנות מכרת לי ויש לי קרקע 

כל העצים שקוצץ בעל שני האילנות מהן העולה מן הגזעים והוא הרואה פני החמה הרי הוא של בעל האילנות והעולה מן השרשים והוא שאינו רואה פני החמה הרי הוא של בעל השדה ובדקלים אין לבעל הדקל מן העולה כלום לפי שאין לו גזע 

המוכר קרקע ושיר אילנות הרי יש לו חצי הקרקע כלה שאלו לא שיר בקרקע הרי אומר לו הלוקח עקר אילנך וכן אם שיר שני האילנות בלבד יש לו קרקע הראוי להם שאלו לא שיר הקרקע היה הלוקח אומר לו עקר אילנך ולך 

המוכר את האילנות ושיר את הקרקע יש לבעל האילנות קרקע הראוי להם כמו שבארנו מכר את הקרקע לאחד ואת האילנות לאחר והחזיק זה באילנות והחזיק זה בקרקע זה קנה האילנות עם חצי הקרקע וזה שהחזיק בקרקע קנה חצי הקרקע בלבד 

האחין שחלקו אחד נטל פרדס ואחד נטל שדה לבן יש לבעל הפרדס ארבע אמות בתוך שדה לבן סמוכות לסוף האילנות של פרדס שעל מנת כן חלקו ואין צריך לפרש דבר זה מפני שהוא דבר ידוע 

המוכר שדה לחברו והיו בה דקלים ואמר לו חוץ מדקל פלוני אם דקל טוב ומשבח הוא אותו הדקל לבדו הוא ששיר והשאר ללוקח ואם דקל רע הוא ששיר כל שכן ששיר השאר לא קנה מן הדקלים כלום 

מכר לו שדה ואמר לו חוץ מן האילנות אם יש בו דקלים בלבד שיר הדקלים ואם יש בו גפנים בלבד שיר הגפנים וכן שאר האילנות היו בה גפנים ודקלים לא שיר אלא הגפנים אילנות וגפנים לא שיר אלא אילנות וכן אילנות ודקלים שיר אילנות שהמוכר בעין יפה הוא מוכר ואם הדקלים שיר לא שיר אלא כל דקל גבוה שעולים לו בחבל והשאר הרי הוא של לוקח ואם שאר האילנות הוא ששיר לא שיר בהם אלא כל שאין העל כובשו וכל שהעל כובשו הרי הוא של לוקח ובכלל השדה נחשב 

האומר לחברו קרקע ודקלים אני מוכר לך אפלו לא היו לו דקלים אם רצה לקנות לו שני דקלים הרי זה נקנה המקח ואין הלוקח יכול לומר לו איני לוקח אלא קרקע שיש בו דקלים ואם אמר קרקע בדקלים אני מוכר לך אם היו בו שני דקלים קנה ואם לאו מקח טעות הוא וחוזר ואם אמר לו קרקע של דקלים אני מוכר לך אין לו דקלים שאין בלשון הזה אלא קרקע הראוי לדקלים 

המוכר פרדס לחברו צריך שיכתב לו קנה לך דקלים ותמרים והוצין ואף על פי שקנה כל אלו אף על פי שלא פרש אותם נויי השטר הם וכן המוכר קרקע לחברו צריך לכתב לו ולא הנחתי לפני במכר זה כלום כדי להסתלק מן הדינין והטענות 

המוכר בית לחברו אף על פי שכתב לו והקניתי לך עמקו ורומו צריך לכתב לו קנה לך מהקרקע התהום עד רום רקיע שהעמק והרום אינו נקנה בסתם וכיון שקנה העמק והרום קנה הרום שהוא האויר בלבד והעמק שהוא עבי הארץ אבל לא קנה הבינונית שבמעמקים ושבאויר וכיון שכתב לו מקרקע התהום עד רום הרקיע קנה הבור והדות שבעבי הקרקע והמעזיבות והמחלות שבין המעזיבות למעלה 

המוכר בית לחברו על מנת שדיוטא עליונה שלי הרי זו שלו ואם רצה להוציא בה זיזין מוציא ואם נפלה חוזר ובונה אותה ואם רצה לבנות על גבה בונה כשהיה מקדם 

המוכר קברו או דרך קברו או מקום מעמדו או בית הספדו באין בני משפחה וקוברים שם בעל כרחו משום פגם משפחה ונותנין דמי הקבר שקברו בו ללוקח אף על פי שלא פרש 

המוכר דבר שיש לו תשמישין לא מכר את התשמישין אלא אם כן פרש כיצד מכר את הבית לא מכר את היציע שסביבות הבית אף על פי שהוא פתוח לתוכו במה דברים אמורים כשהיה רחב היציע ארבע אמות או יתר אבל פחות מזה הרי הוא בכלל הבית וכן העליה שעל גבי הבית הפתוחה לתוכו בארבה במעזיבת הבית הרי הוא בכלל הבית 

המוכר את הבית לא מכר את החדר שלפנים ממנו אף על פי שמצר לו מצרים החיצונים ולא את הגג בזמן שיש לו מעקה עשרה טפחים ויש בו רחב ארבע אמות ולא את הבור החפור בקרקע ולא את הדות הבנוי בבור אף על פי שמכר לו העמק והרום כמו שבארנו 

וצריך המוכר לקנות לו דרך מן הלוקח כדי להכנס בבור זה או לדות ששיר שכל המוכר בעין יפה מוכר ואם אמר לו מכרתי לך הבית חוץ מן הבור או הדות אין צריך לקנות לו דרך וכן המוכר בור או דות בלבד אין הלוקח צריך לקנות לו דרך אלא נכנס לתוך ביתו של מוכר עד הדות וממלא 

שני בתים זה לפנים מזה מכר שניהם לשנים או נתן שניהם לשנים אין להם דרך זה על זה ואין צריך לומר אם נתן החיצון ומכר הפנימי אבל אם מכר החיצון ונתן הפנימי יש לו דרך שכל הנותן בעין יפה נותן יותר מן המוכר 

המוכר את הבית מכר את התנור ואת הכירים ואת מלבנות הפתחים המחברין בטיט ואת הדלת ואת הנגר ואת המנעול אבל לא המפתח ומכר את המכתשת הקבועה אבל לא את המטלטלת ומכר את האיצטרוביל אבל לא את הכלי שהקמח יורד לתוכו שהוא כמו כפיפה של עץ ולא מכר את מלבנות כרעי המטה ולא את מלבנות החלונות אף על פי שהן מחברין בטיט מפני שהן לנוי ובזמן שאמר הוא וכל מה שבתוכו הרי כלן מכורין 

המוכר את החצר מכר בורות שיחין ומערות שבתוכה וכל הבתים החיצונים והפנימים ובתים שיש בהן החל והחניות הפתוחות לתוכה אבל שאינן פתוחות לתוכה אינם נמכרים עמה היו פתוחות לכאן ולכאן אם רב תשמישן לתוכה נמכרות עמה ואם לאו אינן נמכרות עמה ולא מכר את המטלטלין שבתוכה ובזמן שאמר היא וכל מה שבתוכה הרי כלם מכורין בין כך ובין כך לא מכר את המרחץ ולא בית הבד שבתוכה 

המוכר את בית הבד מכר את האבן הגדולה הבנויה בארץ שטוחנים עליה זיתים ואת הכלנסאות של ארז שסומכין בהן בעת טחינת הזיתים ואת היקבים ואת הכלים שנותנין בהן את הזיתים הכתושין והם המפרכות אבל לא מכר את הרחים העליונה ובזמן שאמר הוא וכל מה שבתוכו הרי כלן מכורין בין כך ובין כך לא מכר את הכובשין שמכבשין בהן הזיתים ולא את הגלגל ולא את הקורה ולא את השקין ולא את המרצופין 

אמר לו בית הבד וכל תשמישיו אני מוכר לך כלן מכורין היו חוצה לה חניות ששוטחים בהן הזיתים או השמשמין אם מצר לו מצרים החיצונים שלהן קנה הכל ואם לאו לא קנה אלא מה שבתוכה 

המוכר את המרחץ מכר את בית הנסרים שיושבין עליהן כשהן ערמים ואת בית היקמים שנוטלין בהן המים ואת בית הספסלין שיושבין עליהן בחצר המרחץ כשהן לבושים ואת בית הוילאות שמסתפגין בהן אבל לא מכר את הנסרים עצמן ואת היקמים עצמן ולא את הספסלין עצמן ולא את בית הוילאות עצמן ובזמן שאמר לו הוא וכל מה שבתוכו הרי כלן מכורין בין כך ובין כך לא מכר הברכות המספקות לו מים בין בימות החמה בין בימות הגשמים ולא בית כנוס העצים ואם אמר לו מרחץ וכל תשמישיו אני מוכר לך הרי הן כלן מכורין אף על פי שהן חוצה לו 

המוכר את העיר מכר בתים ובורות שיחין ומערות ומרחצאות ושובכות ובית הבדים ובית השלחין שבה והסמוכין לה ואת החורשין המקפין לה ואת השדות הידועות לה ואת הביברין של חיה ועופות ודגים שפניהם כנגדה אף על פי שהן רחוקים ממנה אבל לא מכר המטלטלין שבתוכה ובזמן שאמר לו היא וכל מה שבתוכה אני מוכר לך הרי כלן מכורין ובין כך ובין כך לא מכר לא את שיריה ולא את בנותיה ולא החורשין המקצין ממנה ולא את החלק שיש לה בים ולא את החלק שיש לה ביבשה ולא את ביברי חיה ועופות ודגים שאין פניהם כנגדה 

המוכר את השדה מכר את האבנים הסדורות לגדר ואת האבנים שמנחות על העמרים מפני שהן לצרכה ומכר את הקנים החלקים המנחין תחת הגפנים כדי להעמיד את הכרם מפני שהן לצרכה ומכר את התבואה המחברת לקרקע אף על פי שהגיע להקצר ומכר את מחצת הקנים שהיא פחותה מבית רבע אף על פי שהקנים שלה עבים וחזקים ומכר את השומרה העשויה בטיט אף על פי שאינה קבועה ומכר את החרוב שאינו מרכב ואת בתולת השקמה אף על פי שהן עבים ומכר כל הדקלים שבה אבל לא מכר את האבנים שאינן סדורות לגדר ולא את האבנים שאינן מנחות על גבי העמרין אף על פי שהן מוכנות לכך ולא את הקנים שבכרם שאינן מנחין תחת הגפנים אף על פי שהן משפין וחלקים ומוכנים לכך ולא את התבואה העקורה מן הקרקע אף על פי שהיא צריכה לשדה ובזמן שאמר לו היא וכל מה שבתוכה הרי כלן מכורין 

בין כך ובין כך לא מכר מחצת הקנים שהיא בית רבע אף על פי שהקנים שבה דקים וקטנים ולא מכר ערוגה קטנה של בשמים שיש לה שם בפני עצמו כגון שקורין לה בי ורדא של פלוני ולא את השומרה בזמן שאינה עשויה בטיט אף על פי שהיא קבועה בארץ ולא מכר את החרוב המרכב ולא סדן של שקמה ואפלו הן דקים ולא מכר את הבור שבה ולא את הגת ולא את השובך בין חרבים בין שלמים 

וצריך המוכר לקנות לו דרך מן הלוקח כדי שילך בה עד אותו הבור או אותו הדות או אותו הגת או אותו השובך שנשארו לו בתוך השדה ואם פרש ואמר חוץ מאלו אינו צריך לקח לו  

במה דברים אמורים במוכר מפני שהיה לו ללוקח לפרש ולא פרש אין לו את אלו אבל הנותן מתנה קנה את כלן בין בשדה בין בבית בין בחצר בין בבית הבד כללו של דבר הנותן קרקע במתנה קנה המקבל כל המחבר לה עד שיפרש 

וכן האחין שחלקו וזכה אחד מהן בשדה זכה בכלן והמחזיק בנכסי הגר החזיק בשדה זכה בכלן והמקדיש את השדה הקדיש כלן 

אף במוכר ולוקח אין כל אלו הדברים וכיוצא בהן מענינים אמורים אלא במקום שאין שם מנהג ולא שמות ידועים לכל דבר ודבר בפני עצמו אבל במקום שנהגו שהמוכר כך מכר כך הרי זה מכור וסומכין על המנהג וכן מקום שאין קורין אלא בית לבית לבדו או שקורין בית לבית וכל סביבותיו ולכל שעל גביו הולכין אחר לשון אנשי המקום וכן הדין במוכר חצר או שדה או עיר או מטלטלין בכל הולכין אחר השמות הערוכות בפי הכל 

וזה עקר גדול בכל דברי משא ומתן הולכין אחר לשון בני אדם באותו המקום ואחר המנהג אבל מקום שאין ידוע בו מנהג ולא שמות מיחדין אלא יש קורין כך ויש שקורין כך עושים כמו שפרשו חכמים בפרקים אלו 

המוכר את הספינה מכר את התרן ואת הנס ואת העגנים שלה ואת כל המשוטין המנהיגין אותה ואת הכבש והאסכלה שעולין בהן לספינה ויורדין עליה ואת בית המים שבתוכה אבל לא מכר את הביצית והיא הספינה הקטנה שהולכים בה על המים הקרובים ליבשה ולא מכר הדוגית והיא הספינה הקטנה שצדין בה המלחים את הדגים ולא מכר את העבדים העושין בהן ולא את המרצופין ולא את הסחורה שבתוכה ובזמן שאמר לו היא וכל מה שבתוכה אני מוכר הרי כלן מכורין 
המוכר את הקרון לא מכר את הפרדות בזמן שאינן קשורות עמו מכר את הפרדות לא מכר את הקרון מכר את הצמד לא מכר את הבקר מכר את הבקר לא מכר את הצמד ואפלו במקום שקורין מקצתן לצמד בקר 
המוכר את העל מכר את הפרה מכר את הפרה לא מכר את העל מכר את העגלה מכר את הבקר מכר את הבקר לא מכר את העגלה ואין הדמים ראיה בכל אלו הדברים וכיוצא בהן 
וכן המוכר את החמור מכר את המרדעת ואת האכף אף על פי שאינן עליו אבל לא מכר את השק ולא מרכבת הנשים ואפלו היו עליו בשעת המכר 
ואין הדמים ראיה שאם טעה בכדי שהדעת טועה יש לו אונאה או בטול מקח כדין כל המוכר ולוקח ואם טעה בכדי שאין הדעת טועה לא בטל המקח שזה מתנה נתן לו ואין לו אלא החמור בלא שקים וכן כל כיוצא בזה אין מביאין בו ראיה מן הדמים 
המוכר את השפחה מכר כלים שעליה אפלו הם מאה אבל לא מכר השירים ולא הנזמים ולא הטבעות ולא את הקטלאות שבצוארה ואם אמר לו שפחה וכל מה שעליה הרי כלן מכורין אף על פי שיש עליה כלים של מאה מנה 
האומר לחברו שפחה מעברת אני מוכר לך פרה מעברת אני מוכר לך מכר לו את הולד שפחה מיניקה אני מוכר לך פרה מיניקה אני מוכר לך לא מכר לו את הולד חמורה מיניקה אני מוכר לך מכר לו את הסיח שאין אדם קונה חמורה לחלבה 
האומר לחברו ראש עבד זה או ראש חמור זה אני מוכר לך הרי זה מכר חציו וכן הדין בכל איבר שהנשמה תלויה בו אמר לו יד עבד זה או יד חמור זה אני מוכר לך משמנין ביניהם וכן הדין בכל איבר שאין הנשמה תלויה בו אמר לו ראש פרה זו אני מוכר לך לא מכר אלא הראש בלבד שהרי ראשה נמכרת תמיד במטבחים 
מכר את הראש בבהמה גסה לא מכר את הרגלים מכר את הרגלים לא מכר את הראש מכר את הקנה לא מכר את הכבד מכר את הכבד לא מכר את הקנה אבל בבהמה דקה מכר את הראש מכר את הרגלים מכר את הרגלים לא מכר את הראש מכר את הקנה מכר את הכבד מכר את הכבד לא מכר את הקנה 
המוכר את הבור לא מכר את מימיו מכר את האשפה מכר את זבלה מכר כורת מכר דבורים מכר שובך מכר את היונים 
אל ילוז מעיניך העקר הגדול בדברים אלו שהוא מנהג המדינה והשמות הידועים ביחוד לכל דבר ודבר ובמקום שאין מנהג ולא שם שהכל אומרים לו ביחוד ולא שתוף הולכין אחר אלו הכללות שבארו חכמים כמו שבארנו 
האומר לחברו בית כור עפר אני מוכר לך והיו בתוך השדות גאיות קטנים עמקים עשרה טפחים אף על פי שאין בהן מים או סלעים גבוהים עשרה טפחים אין נמדדין בכלל הבית כור שאין אדם רוצה לתן מעותיו במקום אחד ונראין כשנים או שלשה מקומות ולוקח אלו הגאיות והסלעים בכלל הבית כור בלא דמים היו פחות מכאן נמדדין עמה 

במה דברים אמורים כשלא היה בהן אלא בית ארבעה קבין והיו הארבעה קבין מבלעין בתוך חמשת קבין ומבלעין בתוך רבה של שדה אבל היתה יתר על ארבעה קבין או שהיו מפזרין הרבה או אינן מבלעין אף על פי שאין בהן עשרה אינן נמדדין עמה היו נבלעין רבן במעוטה או מעוטן ברבה או שהיו מחלקין כמו חוט שוה או כמו עגול או כמו משלש או שהיו בצדדין או שהיו דרך עקלתון כל אלו ספק והמוציא מחברו עליו הראיה וכן אם היו עפר מלמעלה וסלע מלמטה או סלע מלמעלה ועפר מלמטה הרי זה ספק 

היה בה סלע יחידי אפלו בית רבע לכור אין נמדד עמה ואם היה סמוך למצר אפלו כל שהוא אין זה נמדד עמה הפסיק עפר בין סלע למצר הרי זה ספק 

אמר לו כבית כור עפר אני מוכר לך אפלו היו בה גאיות עמקות עשרה טפחים או יותר או סלעים גבוהים עשרה טפחים או יותר הרי אלו נמדדין עמה 

האומר לחברו בית כור עפר אני מוכר לך מדה בחבל אם פחת כל שהוא מנכה לו מן הדמים ואם הותיר כל שהוא יחזיר לו 

אמר בית כור עפר אני מוכר לך הרי זה כמי שפרש ואמר בית כור עפר בין חסר בין יתר ואם פחת מן המדה אחד מארבעה ועשרים שהוא רבע לכל סאה או הותיר כך רבע לכל סאה הגיעו יתר על כן יחשב עמו על כל הרבעים כלן שחסרו או הוסיפו וכל שפחת מבית כור ינכה לו מן הדמים וכל שהוסיף על בית כור יחזיר לו 

ומה הוא מחזיר לו אם היתה התוספת פחותה מתשעה קבין מחזיר לו דמים כשעת המכירה ליפות כח המוכר ואם היתה התוספת סמוכה לשדה אחרת של מוכר מחזיר לו אותה התוספת קרקע שהרי סומך אותה לשאר שדותיו ואינו מפסיד כלום היתה התוספת יתרה על תשעה קבין נותנין רבע לכל סאה וסאה והנשאר יתר על הרבעים אם יש בו תשעה קבין נותן לו כל הרבעים כלן עם היתר מן הקרקע ונותנו לו בשעה שלקחה ממנו 

במה דברים אמורים כשהיא בזול בשעת ממכר והוקירה בשעת החזרת היתר אבל אם היתה ביקר והוזלה אומרין ללוקח אם רצית לתן לו דמי התוספת כלה תן לו דמים כפי הממכר ואם רצית לתן לו קרקע תן לו כמו ששוה עכשו 

ודין חצי קב בגנה כדין תשעה קבין בשדה שאם הותירה בגנה פחות מחצי קב על הרבעים אינו מחזיר לו אלא דמים הותיר חצי קב מחזיר לו את כל הרבעים עם היתר בדמים או קרקע כשעת הזול של עת החזרה 

מכר שדה ונעשית גנה ביד לוקח או גנה ונעשית שדה הרי זה ספק אם מחשב לו כדין שהיתה בעת המכר או כדין שהיא עתה 

האומר לחברו בית כור עפר אני מוכר לך מדה בחבל בין חסר בין יתר או שאמר בית כור אני מוכר לך בין חסר בין יתר מדה בחבל הלך אחר הפחות שבלשונות ואין לו אלא כדין אם חסר אם יתר 

מכר לו בית כור ואמר לו בסימנין ובמצרים פחת שתות או הותיר שתות הגיעו פחת יתר על שתות ינכה לו מן הדמים הוסיף לו יתר על שתות יתן לו דמים או קרקע הכל לפי השיור אם הנשאר בשדה פחות מתשעה קבין ובגנה פחות מחצי קב ולא היה סמוך לשדה המוכר מחזיר לו הדמים 

המוכר לחברו שדה שהלוקח יודע אותה ואת מצריה וכבר הרגל בה אפלו אמר לו יש במשיחתה מאתים ונמצאת בה מאה וחמשים הגיעתו שהרי ידעה וקבל עליו וזה שהזכיר לו החשיבות כלומר שהיא יפה כמו שדה אחרת שיש במשיחתה מאתים 

האומר לחברו בית כור פלוני אני מוכר לך אף על פי שאין במשיחתו אלא לתך הגיעו שלא מכר לו אלא מקום הנקרא בית כור לפיכך צריך המוכר להביא ראיה שהוא נקרא בית כור וכן האומר לחברו כרם שלי במקום פלוני אני מוכר לך אף על פי שאין בו גפנים הגיעו והוא שיהיו קורין אותו כרם וכן האומר לחברו פרדס זה אני מוכר לך אפלו אין בו רמונים הגיעו והוא שיקרא פרדס וכן כל כיוצא בהן 

וכן כל הדברים האלו במקום שאין שם מנהג כמו שבארנו אבל במקום שיש מנהג הלך אחר המנהג ואחר לשון רב אנשי המקום הידועים להן 

שלשה אין מקחן מקח ואין ממכרן ממכר דין תורה החרש השוטה והקטן אבל חכמים תקנו שיהיה החרש והקטן נושא ונותן ומעשיו קימין משום כדי חייו 

החרש כיצד נושא ונותן חרש שאינו שומע ולא מדבר או מדבר ואינו שומע כלום מוכר ולוקח המטלטלין ברמיזה אבל לא בקרקע ואף במטלטלין לא יתקימו מעשיו עד שבודקין אותו בדיקות רבות ומתישבין בדבר 

אלם ששומע ואינו מדבר או מי שנשתתק מקחו מקח וממכרו ממכר ומתנותיו קימות בכל בין במטלטלין בין בקרקע והוא שיבדק כדרך שבודקין לגטין או יכתב בכתב ידו 

השוטה אין מקחו מקח ואין ממכרו ממכר ואין מתנותיו קימות ובית דין מעמידים אפוטרופוס לשוטים כדרך שמעמידין לקטנים 

מי שהוא עת שוטה ועת שפוי כגון אלו הנכפין בעת שהוא שפוי כל מעשיו קימין וזוכה לעצמו ולאחרים ככל בן דעת וצריכין העדים לחקר הדבר היטב שמא בסוף שטותו או בתחלת שטותו עשה מה שעשה 

קטן עד שש שנים אין הקניתו לאחרים כלום ומשש שנים עד שיגדיל אם יודע בטיב משא ומתן מקחו מקח וממכרו ממכר ומתנתו קימת בין בדבר מרבה בין בדבר מועט בין במתנת בריא בין במתנת שכיב מרע ודבר זה מדברי חכמים כמו שבארנו כדי שלא יבטל ולא ימצא מי שימכר לו ולא יקח ממנו והכל במטלטלין אבל בקרקע אינו מוכר ולא נותן עד שיגדיל 

במה דברים אמורים בקטן שאין לו אפוטרופוס אבל אם היה לו אפוטרופוס אין מעשיו כלום אפלו במטלטלין אלא מדעת האפוטרופוס שאם רצה לקים מקחו וממכרו ומתנתו במטלטלין קים 

בודקין את הקטן אם יודע בטיב משא ומתן או אינו יודע לפי שיש קטן חכם ונבון שהוא יודע והוא בן שבע ויש אחר שאפילו בן שלש עשרה אינו יודע בטיב משא ומתן קטן היודע בטיב משא ומתן שאין לו אפוטרופוס שנשא ונתן במטלטלין וטעה דינו כדין הגדול פחות משתות מחילה שתות מחזיר ההוניה יתר על שתות בטל מקח כמו שבארנו ואני אומר שאין מקח הקטן וממכריו במטלטלין קימין אלא בשמשך או המשיך אבל אם נתן מעות על המקח וחזר בו אינו מקבל מי שפרע ואחרים שחזרו בו מקבלין מי שפרע 

וכן אם קנו מיד הקטן או השכיר מקום המטלטלין וחזר בו לא קנה הלוקח שאין מוציאין מידי הקטן בדין ואין קנין מיד הקטן כלום שהקנין בשטר ואין העדים חותמין אלא על שטר של אדם גדול 

וכן קטן שקנה מטלטלין וקנו מידו ושכר מהם המקום לא קנה עד שימשך לפי שאינו זוכה בדרכים שזוכין בהן הגדולים ראיה לדבר שאין חצר של קטן ולא ארבע אמות שלו קונין לו מפני שנתרבו מדין שליחות ולא מדין ידו כמו שיתבאר ולא יהיה הקנין או שכירות המקום גדול מחצרו אבל הקטנה שנתרבתה חצרה מידה תקנה המטלטלין מאחרים אם קנו מידה או בשכירות מקום 

יראה לי שקטן שקנה קרקע ונתן דמים והחזיק בקרקע תעמד בידו אף על פי שאין ממכרו בקרקע כלום שהקטן כמי שאינו בפנינו הוא וזכין לאדם שלא בפניו ואין חבין לו אלא בפניו 

קטן שהגדיל והביא הזכר שתי שערות אחר שלש עשרה שנה והבת אחר שתים עשרה אף על פי שאינו יודע בטיב משא ומתן מקחו מקח וממכרו ממכר ומתנתו מתנה במטלטלין אבל בקרקע אין מעשיו קימין עד שיהיה יודע בטיב משא ומתן אחר שהגדיל 

במה דברים אמורים בקרקע שלו אבל קרקע שירש מאבותיו או משאר מורישיו אין ממכרו ממכר עד שיהיה בן עשרים שנה אף על פי שהביא שתי שערות ויודע בטיב משא ומתן שמא ימכר בזול מפני שדעתו נוטה אחר המעות ועדין לא נתישבה דעתו בדרכי העולם 

מתנתו כשהוא פחות מבן עשרים בין מתנת בריא בין מתנת שכיב מרע הרי זו קימת שאלו לא הגיע לו הניה גדולה לא נתן והוא דבר שאינו מצוי תמיד ואמרו חכמים תתקים מתנתו כדי שיהיו דבריו נשמעין 

במה דברים אמורים שהוא מוכר קרקע אביו כשהוא בן עשרים כשהביא שתי שערות או כשנולדו לו סימני סריס אבל אם לא הביא שתי שערות ולא נעשה סריס קטן הוא ואין ממכרו בקרקע ממכר ואפלו בנכסיו עד שיגדיל לרב שנותיו 

מי שמכר בין בנכסיו בין בנכסי אביו ומת ובאו קרוביו וערערו שהיה קטן בשעת המכר ובקשו לבדקו אין שומעין להם לנולו ועוד שהסימנים משתנין במיתה וחזקה היא שאין העדים חותמין על השטר אלא אם כן ידעו בודאי שהמוכר גדול 

פחות מבן עשרים שמכר קרקע אביו חוזר ומוציא מיד הלוקח בין קדם עשרים בין אחר עשרים ומוציא מן הלוקח כל הפרות שאכל ואם הוציא הוצאות או שנטע וזרע שמין לו ומחזיר את השאר כדין הזה הורו רבותי ואני אומר שאפלו קטן שמכר קרקע מנכסי אביו וכשנעשה בן עשרים לא מחה אינו יכול לחזר שכיון שלקח המעות ונשתמש הלוקח בקרקע זו לפניו כשהוא בן עשרים ולא מחה נתקימה בידי הלוקח שהרי רצה בממכרו 

השכור מקחו מקח וממכרו ממכר ומתנותיו קימין ואם הגיע לשכרותו של לוט והוא השכור שעושה ואינו יודע מה עושה אין מעשיו כלום והרי הוא כשוטה או כקטן פחות מבן שש 

המוכר שמכר קרקע או מטלטלין וזכה בהן הלוקח שלא מדעתו יד הלוקח על העליונה ואם רצה לוקח אין המוכר יכול לחזר בו ואם לא רצה תחזר לבעליה לפיכך כותבין שטר למוכר אף על פי שאין הלוקח עמו ולעולם הלוקח נותן שכר הסופר ואפלו מכר שדהו מפני רעתה 

וכן העבד שקנה או מכר או נתן מתנה או נתנה לו יד האדון על העליונה אם רצה לקים מעשיו הרי אלו קימין ואם לא רצה בטלו כל מעשיו ובדברים בלבד הוא שמקים האדון או מבטל ואינו צריך לקנות ממנו כלום 

וכן האשה שמכרה או נתנה מתנה בין בנכסי בעלה בין בנכסי צאן ברזל שהכניסה לו בין בדברים שיחד לה בכתבתה בין בנכסי מלוג בין בקרקעות בין במטלטלין וכן אם לקחה או נתנה  יד הבעל על העליונה ואם רצה לקים יקים אם רצה לבטל יבטל הכל אבל הבעל שמכר או נתן בין קרקע שהכניסה לו אשתו בכתבתה או קרקע שהכניס לה שום משלו בין קרקע שיחד לה בכתבתה אף על פי שקנו מיד האשה אחר שקימה מעשיו הרי כל מה שעשה בטל מפני שהיא אומרת נחת רוח עשיתי לבעלי 

מכר או נתן נכסי מלוג בין בקרקעות בין במטלטלין יד האשה על העליונה רצתה לבטל מבטלה ואם קימה מעשיה קנו הלקוחות 

בעל שמכר מטלטלין של נכסי צאן ברזל או מטלטלין שנתנה לו משלו אף על פי שאינו רשאי אם עבר ומכר או נתן קנו הלקוחות ואין האשה יכולה להוציא מידם וכן יש לו לבעל למכר כל נכסיו אף על פי שהן תחת יד שעבוד הכתובה ואם תבוא לטרף טורפת אלא אם כן כתבה ללוקח תחלה וקנו מידה 

האשה שמכרה או נתנה נכסי צאן ברזל לבעלה לא קנה ויש לה לחזר ולהוציא מידו כמו שבארנו בהלכות אישות בית דין שמכרו או לקחו בנכסי יתומים בין בקרקע בין במטלטלין וכן האפוטרופוסין בין שמנו אותם בית דין בין שמנה אותן אבי יתומים מקחן מקח וממכרן ממכר אבל מתנתם אינה כלום שאין אדם נותן דבר שאינו שלו 

המוכר או הנותן בשבת ואין צריך לומר ביום טוב אף על פי שמכין אותו מעשיו קימין וכן כל מי שקנו מידו בשבת הקנין קים וכותבין לאחר השבת ונותנין סליקו להו הלכות מכירה בס''ד 
