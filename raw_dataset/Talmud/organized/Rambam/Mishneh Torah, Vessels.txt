שבעה מיני כלים הן שמקבלין טמאה מן התורה ואלו הן הבגדים והשקין וכלי עור וכלי עצם וכלי מתכות וכלי עץ וכלי חרש הרי הוא אומר  "מכל כלי עץ או בגד או עור או שק" ובכלי מתכות נאמר  "אך את הזהב ואת הכסף" ובכלי חרש נאמר "וכלי חרש אשר יפל מהם אל תוכו כל אשר בתוכו יטמא ואתו תשברו" 
מפי השמועה למדו שזה שנאמר בתורה  "וכל מעשה עזים" לרבות כלים העשויין מן הקרנים ומן הטלפים ומן העצמות של עזים והוא הדין לשאר מיני בהמה וחיה אבל כלים העשויין מעצמות העוף אינן מקבלין טמאה חוץ מכלים העשויין מכנף העזניה בלבד וביצת הנעמית המצפה הואיל והן דומין לעצם מקבלין טמאה ככלי עצם וקרוב בעיני שטמאתן מדברי סופרים 
כלים העשויין מעצמות חיה שבים ומעורה טהורים כל שבים טהור ואינו מקבל טמאה מן הטמאות ולא טמאת מדרס אף האורג בגד מצמר הגדל בים אינו מקבל טמאה שנאמר  "או בגד או עור" מפי השמועה למדו מה בגד מן הגדל בארץ אף עור מן הגדל בארץ חבר מן הגדל בים עם הגדל בארץ אפלו חוט או משיחה אם חברו חבור עד שמשים את שניהן כאלו הן אחד לטמאה שאם נטמא זה יטמא זה הכל מקבל טמאה 
יראה לי שהכלים העשויים מעור העוף אין מקבלין טמאה כמו עצמותיו ואם תאמר והרי הוא כשר לכתב עליו תפלין כעור בהמה וחיה הנה עור הדג אינו מקבל טמאה ולולא זהמתו שאינה פוסקת היה כשר לתפלין הנה למדת שאף דבר שאינו מקבל טמאה כשר לתפלין אם אין לו זהמא 
כלי זכוכית אינן מקבלין טמאה מדברי תורה וחכמים גזרו עליהן שיקבלו טמאה הואיל ותחלת בריתן מן החול ככלי חרס הרי הן ככלי חרס ומפני שתוכן נראה כברן לא גזרו עליהן שיטמאו מאוירן אלא עד שתגע הטמאה בהן בין מתוכן בין מגבן ככלי מתכות ולא גזרו טמאה על פשוטיהן אלא על מקבליהן ואין להם טהרה במקוה ואין שורפין עליהן תרומה וקדשים שלא גזרו עליהן אלא לתלות 
כלי גללים וכלי אבנים וכלי אדמה לעולם טהורין ואין מקבלין טמאה מן הטמאות ולא טמאת מדרס לא מן התורה ולא מדברי סופרים בין פשוטיהן בין מקבליהן 
פיל שבלע הוצין והקיאן דרך הרעי העושה מהן כלים הרי הן ספק אם הם ככלי גללים או כלי עץ כשהיו אבל כפיפה שנטמאת ובלעה פיל והקיאה דרך בית הרעי הרי היא בטמאתה 
פשוטי כלי חרס כגון מנורה וכסא ושלחן של חרס וכיוצא בהן אין מקבלין טמאה מן הטמאות ולא טמאת מדרס לא מן התורה ולא מדברי סופרים שנאמר  "אשר יפל מהם אל תוכו"  "יטמא" כל שיש לו תוך בכלי חרס מקבל טמאה ושאין לו תוך טהור 
כלי מתכות אחד פשוטיהן כגון הסכינים והמספרים או מקבליהן כגון היורות והקומקומוסין הכל מקבלין טמאה שנאמר  "כל דבר אשר יבא באש" בין מקבל בין פשוט אפלו תבה או מגדל וכיוצא בהן של מתכת שהן מקבלין ארבעים סאה בלח או יתר מקבלין טמאה שנאמר כל דבר אשר יבא באש 
כלי עץ וכלי עור וכלי עצם מקבליהן כגון הערבה והחמת וכיוצא בהן מקבלין טמאה מדברי תורה אבל פשוטיהן כגון הלוחות והכסא והעור שאוכלין עליו וכיוצא בהן אינן מקבלין טמאה אלא מדברי סופרים שנאמר  "מכל כלי עץ" מפי השמועה למדו מה שק שיש לו בית קבול אף כל שיש לו בית קבול וכלי עצם ככלי עץ לכל דבר במה דברים אמורים שטמאת פשוטיהן מדברי סופרים בשאר טמאות חוץ מטמאת מדרס אבל במדרס הזב וחבריו מתטמאין מן התורה שנאמר  "כל המשכב אשר ישכב" כל העשוי למשכב או למרכב כמו שבארנו וכן כלי זכוכית העשוי למשכב מתטמא במדרס מדבריהן 
כל שהוא ארוג בין מצמר ופשתים בין מקנבוס או ממשי או משאר דברים הגדלים ביבשה הוא הנקרא בגד לענין טמאה והלבדים כבגדים לכל דבר 
השק הוא חוטי שער הגדלין כשלשלת או הארוגין כבגדים אחד העשוי מן העזים או מצמר גמלים או מזנב הסוס והפרה וכיוצא בהן ואחד האריג מהן כמו המרצופין או הגדל כמו חבק של חמור וכיוצא בו אבל החבלים והמשיחות השזורין בין מן השער בין מצמר ופשתים אינן מקבלין טמאה בפני עצמן 
כל הכלים העשויין מן הגמא ומן הערבה ומן הקנים ומכפות תמרים ומן העלים והשריגין וקלפי אילנות ומן החלף כגון הכפיפות והטרסקלין והמחלצות והמפצות הכל בכלל כלי העץ שהכל גדל מן הארץ כעץ אחד כלי חרס ואחד כלי נתר לכל דבר כל כלי העשוי מהעפר מן העפרות ואחר כך שורפין אותן בכבשן הרי זה כלי חרס והתנור והכירים והכפח וכיוצא בהן משאר הבנינות שאופין בהן או מבשלין בהן הכל מקבלין טמאה דין תורה וטמאתן וטמאת כלי חרס שוה 
העושה כלי קבול מכל מקום הרי זה מקבל טמאה בכל שהוא מן התורה ואין לכלי קבול שעור והוא שיעשה דבר של קימא שאפשר שיעמד כיצד העושה כלי מן העור המצה שלא נתעבד כלל או מן הניר אף על פי שאין הניר מקבל טמאה או מקלפת הרמון והאגוז והאלון אפלו חקקום התינוקות למד בהן את העפר או שהתקינום לכף מאזנים הרי אלו מקבלין טמאה שתינוק חרש שוטה וקטן יש להן מעשה אף על פי שאין להן מחשבה אבל העושה כלים מן הלפת והאתרוג והדלעת היבשים שחקקן למד בהן וכל כיוצא בהן הרי הן טהורין לפי שאי אפשר שיעמדו אלא זמן מועט 

קנה מאזנים והמחק שיש בהן בית קבול מתכת והאסל שיש בו בית קבול מעות וקנה של עץ שיש בו בית קבול מים ומקל שיש בו בית קבול מזוזה או מקום מרגלית ומשחזת של עץ שיש בו בית קבול שמן ולוח פנקס שיש בו בית קבול שעוה כל אלו וכיוצא בהן אף על פי שהן פשוטי כלי עץ הואיל ויש בהן בית קבול כל שהוא מקבלין טמאה דין תורה ואין טמא מן התורה אלא בית קבול לבדו שיש בהן והמשמש את בית הקבול משאר הכלי שבית הקבול צריך לו אבל היתר על הצרך משאר הכלי הפשוט טהור מן התורה וטמא מדבריהן כמו שבארנו 

בית קבול העשוי למלאותו אינו בית קבול כיצד בקעת של עץ שחוקקין בה בית קבול ותוקעין בו הסדן של ברזל אם של נפחים היא אינה מקבלת טמאה שאף על פי שיש בה בית קבול לא נעשה אלא למלאותו וכן כל כיוצא בזה ואם היתה של צורפין הרי זו מקבלת טמאה מפני שהן מגביהין את הברזל בכל עת שירצה ומקבצין את שפות הזהב והכסף המתקבצת שם תחת הסדן והרי נעשה לקבלה וכן כל כיוצא בו 

הכף החקוק שתחת רגלי המטות והמגדלות וכיוצא בהן אף על פי שהוא מקבל טהור ואין בו משום כלי קבול לפי שאינו עשוי לקבול אלא לסמך בו בלבד שפופרת הקש מקבלת טמאה ככל כלי העץ שמקבלין טמאה אפלו אינה יכולה לקבל אלא טפה אחת ושפופרת הקנה שחתכה לקבלה אינה מקבלת טמאה עד שיוציא את כל הלבן שבתוכה ואם לא נחתכה לקבלה הרי היא כפשוטי כלי עץ אבל שפופרת של פקועות וכיוצא בהן אינן כלים אלא כאכלין הן חשובין 

שפופרת שחתכה ונתן בה את המזוזה ואחר כך נתנה בכתל אפלו נתנה שלא כדרך קבלתה מקבלת טמאה קבעה בכתל אם קבעה כדרך קבלתה הרי זו מקבלת טמאה שלא כדרך קבלתה טהורה נתן השפופרת בכתל ואחר כך נתן בה המזוזה אם היתה כדרך קבלתה הרי זו מקבלת טמאה שלא כדרך קבלתה טהורה קבעה בכתל אפלו כדרך קבלתה טהורה 

כלי שאורגין אותו מן הנסרים או מן השעם כדי שישטחו עליו הבגדים והמגמר מלמטה כדי שיתבסמו אם היה עשוי ככורת שאין לו קרקע טהור ואם היה בו בית קבלת כסות הרי זה מקבל טמאה 

סנדל של בהמה של מתכת טמא ושל שעם טהור שאין זה חשוב מכלי הקבלה 

הצורר מרגלית בעור והוציאה ונשאר מקומה עמק הרי זה מקבל טמאה עד שיפשט שכל כלי קבול מקבלין בכל שהן והרי מקומן כמו כיס קטן אבל צרור המעות אינו מקבל טמאה שאין עליו צורת כלי 

כל כלי עץ העשוי לנחת אפלו אינו מקבל אלא דבר מועט אינו מקבל טמאה לא מן התורה ולא מדברי סופרים וכל כלי עץ העשוי להתטלטל מלא וריקן כשק אפלו היה מחזיק מאה סאה ואף על פי שיש לו שולים הואיל ואינו עשוי לנחת הרי זה מקבל טמאה דין תורה כשאר כלי קבול וכל כלי עץ שהוא סתם אם היו לו שולים לישב עליהם על הקרקע כדי שלא יהא נוח להתגלגל והיה מחזיק ארבעים סאה בלח שהן כוריים ביבש אינו מקבל טמאה כלל לא מן התורה ולא מדברי סופרים מפני שחזקתו שעשוי לנחת ודברים אלו דברי קבלה הן מפי השמועה למדו מה שק שהוא מתטלטל מלא וריקן אף כלי עץ לא יטמא אלא אם כן היה מטלטל מלא וריקן להוציא כלי עץ העשוי לנחת 

הכלים שחזקתן שהן עשויין לנחת כגון שדה תבה ומגדל וכורת הקש וכורת הקנים ובור ספינה גדולה וכיוצא באלו אם הן מחזיקין ארבעים סאה אין מקבלין טמאה ואלו הן הכלים של עץ שהן עשויין להתטלטל במלואן דרדור שמניחין אותו על העגלה וקוסטות המלכים וערבת העבדן ובור ספינה קטנה שאינה יכולה להלך באמצע הים הגדול והארון כל אחד מחמשת כלי עץ אלו אף על פי שהן מקבלין יותר מארבעים סאה הרי אלו מקבלין טמאה שלא נעשו מתחלתן אלא להטלטל מלאין ושאר כל כלי עץ אם היו מקבלין ארבעים סאה ויש להם שולים חזקתן שאינן עשויין להתטלטל במלואן ולפיכך אין מקבלין טמאה וכן כלי עצם וכלי העור המקבלין ארבעים סאה בלח אין מקבלין טמאה אלא אם כן נעשו מתחלתן כשהן מלאין 

השדה והתבה והמגדל של זכוכית הבאים במדה טהורין ושאר כלי זכוכית אף על פי שמקבלין ארבעים סאה הרי הן מקבלין טמאה וזה חמר בכלי זכוכית מבכלי עץ 

כל כלי שיש בשבורו אמה על אמה ברום שלש הרי הוא מחזיק ארבעים סאה בלח וכשמודדין את הכלי מודדין אותו מבחוץ אם היה בו אמה על אמה ברום שלש אף על פי שאין תוכו אלא פחות מזה הרי הוא טהור שאין עבי הדפנות ממעט אבל עבי הרגלים ועבי הזר אם היה לו זר אין נמדדין עמו 

היה בתוך הכלי תבה קטנה כגון מוכני שבתוך השדה בזמן שהיא נשמטת אינה נמדדת עמה ואינה חבור לה ואינה מצלת עמה באהל המת ואם אינה נשמטת נמדדת עמה והרי הן ככלי אחד 

היה לכלי כסוי קמור בזמן שהוא קבוע נמדד עמו אינו קבוע אינו נמדד עמו היו בו מגורות מבפנים נמדדת עמו ואם היו מבחוץ אינן נמדדות עמו 

כלי עץ שאינו מקבל ארבעים סאה כדרכו אלא אם כן הטהו על צדו או סמכו בדבר אחר הואיל ומקבל ארבעים סאה מכל מקום טהור 

השדה והתבה שנטלה אחת מרגליהן אף על פי שלא נקבו אלא הרי הן מקבלין הרי אלו טהורין ועדין יש להם שולים וחזקתן שהן לנחת כשהיו 

שלש מדות בכלי עץ שאינן עשויין לקבלה כל כלי עץ העשוי לתשמיש אדם בלבד כגון הסלם טהור ואינו מקבל טמאה כלל ולא רבוהו חכמים לטמאה וכל כלי עץ העשוי לתשמיש הכלים והאדם כגון השלחן והטבלא והמטה וכיוצא בהן מקבלין טמאה ומנין שהן לתשמיש אדם ותשמיש משמשיו שהרי מניח הקערות על השלחן והכוסות על הטבלא והמצעות על המטה וכל כלי עץ העשוי לתשמיש הכלים בלבד שהרי הוא משמש משמשי אדם אם לא היה משמש את הכלים אלא בשעת מלאכה בלבד הרי זה טהור מכלום כגון מנורה של עץ שמשמשת הנר בשעת הדלקה וכן והוא כלי שמניחין תחת הכלים בשעת מלאכה והדפוסין כלן ואם היה משמש את הכלים בשעת מלאכה ושלא בשעת מלאכה הרי זה מקבל טמאה כגון כסוי הקפצה וכיוצא בו ותיק הסיף והסכין והרמח והמספרים והתער והמכחול והמכתב ובית הכוחל ותיק טבלא וסקורטיא ובית החצים ובית הפגוזות ותיק חללים כל אלו וכיוצא בהן אף על פי שאינן אלא משמשי כלים מקבלין טמאה שהרי הכלי צריך להן בשעת מלאכה ושלא בשעת מלאכה אבל כסוי קמטרא וכסוי תבה וכסוי טני והמכבש של חרש והכסא שתחת התבה והקמתין שלה והקלב שבונין עליו תיק הספר ובית הנגר והמנעול והמזוזה ותיק נבלים והכנורות והקלב של גודלי מצנפת ודפוס של תפלין וסוס של עץ של זמר שמשחקין בו ורביעית המקוננת וגנונת העני וסמוכות המטה ונקליטי המטה וחמור שתחת המטה כל אלו וכיוצא בהן טהורין מפני שהן משמשי הכלים בשעת מלאכה בלבד 
מלבן המטה אם היה מלבש בפיקות ויש לו רגלים שמחברן עם המטה הרי זה מתטמא עם המטה שהרי נותנין אותו בפני המטה והרי הוא כאחד מאיבריה נתנו על שתי לשונות והרי הוא גבוה על המטה אף על פי שמסרג בחבלים הואיל ואין לו רגלים טהור מפני שהוא ממשמשי הכלים בשעת מלאכה בלבד כמלבני בני לוי שתולין בהם כנורותיהן וכלי השיר שהן טהורין 
מכבש של שכף שמותח עליו את העור טהור מפני שמניח עליו את האבן במקום החקוק שיש בו ומשמש עליו ונמצא עשוי לשמש את הכלים בשעת מלאכה ואינו מתטמא משום קבול שהרי החקק שבו עשוי להתמלאות באבן 
חפויי המטה טהורין וכן כל החפויין בין שהיו של עץ או של עצם או של עור או של מתכת טהורין שנאמר  "אשר יעשה מלאכה בהן" פרט לחפויי הכלים וכן כלי עץ או עצם שיש בהן בית קבול שצפם במתכת טהורים ואין מקבלין טמאה מאחר שצפם בטלן והצפוי עצמו טהור כמו שבארנו 
העושה כלי מקצתו מן העץ ומקצתו מן המתכת אם היה העץ משמש המתכת מקבל טמאה ואם היתה המתכת משמשת את העץ הכל טהור כיצד מפתח של עץ ושניו ממתכת אפלו שן אחד הרי זה מקבל טמאה היתה היא ממתכת ושנים שלו מעץ הכל טהור 
טבעת של מתכת וחותמה של אלמוג טמאה היתה של אלמוג וחותמו של מתכת הרי זו אינה מקבלת טמאה 
השן של מתכת או החותם מקבל טמאה בפני עצמו אם לא היה מחבר לעץ וכן המעבד והמזרה והמגוב והמסרק של ראש שנטלה אחד משניהן ועשאה של מתכת הרי אלו מקבלין טמאה 
מקל שעשה בראשו מסמר כמין רמון כדי שיהיה אוחז בו אינו מקבל טמאה עשאהו שלא תהיה הארץ אוכלת את העץ מקבל טמאה 
וכן מקל שקבע בו מסמרים כדי להכות בו מקבל טמאה שנמצא העץ משמש את המתכת עשאן לנוי אינו מקבל טמאה שהרי המתכת משמשת את העץ 
וכן מנקיות של מתכת שקבען במקל או בדלת לנוי טהורות וכן כל כיוצא בזה משאר הכלים 
כל הכלים אין מקבלין טמאה עד שתגמר מלאכתן וכלי עץ מאימתי מקבלין טמאה המטה והעריסה משישופם בעור הדג גמר שלא לשוף מקבלין טמאה הסלים של עץ משיחסם שפתותיהן ויכרת עקצי השריגים והעצים הקטנים היוצאים על גבי הסל היו הסלים של תמרה אף על פי שלא כרת ההוצין מבפנים מקבלין טמאה שכך מקימין אותן הכלכלה משיחסם פיה ויכרת ההוצים ויגמר את התלויות בית הכוסות והלגינין אף על פי שלא כרת מבפנים מקבלין טמאה שכך מקימין אותם הקנונים הקטנים והקלתות משיחסם שפתותיהן ויכרת ההוצין היוצאים הקנונים הגדולים והסיוגים הגדולים משיעשה שני דורים לרחב שלהן הנפה והכברה וכף מאזנים משיעשה דור אחד לרחב שלהן הקפה משיעשה שתי צפירות לרחב שלה והערק משיעשה בו צפירה אחת אף על פי שלא גמר גביהן מקבלין טמאה שהרי נראו למה שנעשו וצורת הכלי עליהן הא למה זה דומה לבגד שנארג מקצתו המחצלת משיכרת ההוצין וזהו גמר מלאכה וכל כלי הנסרים אינן מקבלין טמאה עד שיתחסמו שפתותיהן גלמי כלי עץ מקבלין טמאה משנעשה הכלי בצורתו אף על פי שעתיד לתארו בשרד או להשוותו במחוגה או ליפותו במעצד וכיוצא במעשים אלו ועדין הוא גלם הואיל ואינו מחסר חקיקה והרי השלים חפירתו הרי זה מקבל טמאה וכל גלמי כלי עץ מקבלין טמאה חוץ משל אשכרוע שאין הכלי ממנו חשוב כלי עד שיתיפה וקרוב בעיני שכלי עצם ככלי אשכרוע ואין גלמיהן מקבלין טמאה כלי עץ שאין עליו צורת כלי אף על פי שמשתמשין בו אינו מקבל טמאה ארבות של נחתומין שסודרים עליהן החלות כשהן בצק מתטמאות שהרי צורת הכלי עליהן ושל בעלי בתים אינן מקבלין טמאה ואם צבען בסקרא או בכרכום וכיוצא בהן מתטמאות שהרי נעשית להן צורת כלי סרוד של נחתומין שנותנין בו המים שמקטפין בו טמא ושל בעלי בתים טהור ואם גפפו מארבע רוחותיו מתטמא נפרץ מרוח אחת טהור והלוח שעורכין עליו מתטמא כלי עץ שהסלתים מרקדין עליו את הסלת מתטמא ושל בעלי בתים טהור רחת הגרוסות מתטמאה של אוצרות טהורה של גתות מתטמאה ושל גרנות טהורה זה הכלל העשוי לקבלה מקבל טמאה והעשוי לכנס בו טהור 

כל התלויין טהורין חוץ מתלויי נפה של סלתין ותלוי כברה של גרנות ותלוי מגל יד ותלוי מקל הבלשין מפני שהן מסיעין בשעת מלאכה זה הכלל העשוי לסיעו בשעת מלאכה מתטמא לתלות בו הכלי בלבד טהור 

נבלי המשוררים מתטמאין נבלי בני לוי שמזמרין בהן במקדש טהורין הבטנון והנקטמון והאירוס מתטמאין 

מצודת החלדה מתטמא ושל עכברים טהורה לפי שאין לה בית קבול ואין עליה צורת כלי 

קוצין שאורגין בהן כמו כפיפה שמניחין בה התאנים וכיוצא בהן מתטמאין ושאורגין בהן כתבנית מנורה גדולה שאוצרין בהן החטין טהורה שאין תורת כלי עליה 

עלין שמסרגין אותן כמין סיג סביב לפרות טהור ואם עשו סיג של נסרין מתטמאין 

חתל של הוצין שמניחין בו הרטב וכיוצא בו אם הוא נותן לתוכו ונוטל מתוכו מתטמא ואם אינו יכול לטל מה שבתוכו עד שיקרענו או יתירנו או שחשב לאכל מה שבתוכו ולזרקו טהור וכן הקרן שהוא משתמש בה ומשליכה אינה מקבלת טמאה ואם חשב עליה מקבלת טמאה 

השופר אינו מקבל טמאה חתכו להיות קרן תשמיש מקבל טמאה 

קערה שקבעה בשדה תבה ומגדל אם היא כדרך קבלתה מקבלת טמאה ואם קבעה בדפן שהרי אינה מקבלת עד שמטים שדה על צדה הרי זו מכלל השדה וטהורה 

האקון והרטוב והכלוב של עץ טהורין 

המדף והפלצור ומצודת סכרים מתטמאין שהרי צורת כלי עליהם 

הספסלין שבפנדקאות ושל מלמדי תינוקות אף על פי שהן נקובין ומכניסין בהן את הרגלים טהורים קבעו בהן רגלים במסמר מקבלין טמאה זה הכלל כל שנטל ואין רגליו נטלות עמו טהור וכל שנטל ורגליו נטלות עמו טמא ואם היו כלן של עץ או עצם מקבל טמאה היתה אחת מרגליו של אבן אינו מקבל טמאה 

כל כלי שנטמא ונשבר אחר שנטמא ונפסדה צורתו ותשמישו טהור בשבירתו וכן כלים שנשברו כשהן טהורין שבריהן אינן מקבלין טמאה 

כמה שעור השבר שישבר בכלי עץ או כלי עצם ויהיה טהור כל כלי בעלי בתים שעורן ברמונים כיצד משינקב הכלי במוציא רמון טהור והרמון שאמרו בינוני לא גדול ולא קטן לפי דעת הרואה ויהיו בכלי שלשה רמונים אחוזים זה בזה נקב הכלי במוציא זית וסתמו וחזר ונקב במוציא זית וסתמו  רמון אף על פי שהוא סתום טהור שהרי נעשו לו פנים חדשות 

כלים שעשאן מתחלה נקובין במוציא רמון כגון הסל והפחלץ של גמלים והאפיפירות מקבלין טמאה עד שיקרע רבן 

אפיפירות שעשה להן קנים למעלה ולמטה לחזק טהורות עשה להן גפים כל שהן אף על פי שכלה נקובה כמוציא רמון מקבלת טמאה 

כל הכלים שאינן יכולין לקבל רמונים כגון הרבע וחצי רבע והקנונים הקטנים שעורן במוציא זית נגממו שפתותיהן אם נשאר בהן כדי לקבל כל שהוא טמאין 

הסלין של פת שעורן כככרות של פת 

קפת הגננים משתוציא אגדות של ירק טהורה ושל בעלי בתים במוציא תבן של בלנין בגבבא 

בית קערות שאינו מקבל קערות הואיל ומקבל התמחויין הרי זה מקבל טמאה וכן בית הרעי שאינו מקבל משקין הואיל ומקבל את הרעי הרי זה מקבל טמאה 

כל כלי עץ שנחלק לשנים טהור ואף על פי שמקבלין על דפנותיהן באלפסין חוץ מכלים של עץ שחצין או מקצתן כלי בפני עצמו מתחלת עשיתן כגון השלחן הכפול שמתחלה נעשה שני חלקים והרי הוא נכפל ונפשט וכגון התמחוי המזנון שהוא קערות קערות והרי בכל חלק מחלקיו קערות שלמות וכגון הכסא הכפול וכל כיוצא באלו וכן בית לגינין ובית הכוסות של עץ שנפחת אחד מהן זה שנפחת טהור ואינו חבור לשאר הבתים נפחת השני טהור ואינו חבור לו נפחתו שלשתן כלן טהורין וכן כל כיוצא בכלים כאלו 

משפלת שאמצעיתה גבוהה וזויותיה יורדות ונפחתה מצד אחד טמאה מפני שהיא מקבלת מצד השני נפחתה מצד השני טהורה השלחן והדלפקי שנפחתו מקבלין טמאה עד שיחלקו ויבדל כל חלק מחברו נטלה אחת מרגליהן טהורה וכן אם נטלה השניה נטלה השלישית אם חשב עליהם שיאכל על שלחן זה או על דלפקי זו כמו אוכל בטבלא מקבלין טמאה ואם לאו טהורין 

כלי נסרים שנפלו שפתותיהן טהורין ואם נשאר מחסום שפתותיהן כל שהוא מקבלין טמאה 

טבלא שמלאה עצים ותקעה טהורה חפה בנסרים מקבלת טמאה 

ספסל שנתפרק טהור סרגלו במשיחות או בחבלים מקבל טמאה 

הסלים של גמלים התירן טהורין חזר וקשרן מקבלין טמאה נמצאו מתטמאין ומתטהרין אפלו עשר פעמים ביום 

השלחן או הדלפקי שחפן בשיש ושיר בהם מקום הנחת הכוסות מקבלין טמאה ואם חפה הכל טהור בין בצפוי עומד בין בצפוי שאינו עומד בין שחפה את לבזבזיו בין שלא חפן בין שהיו של עצים חשובים כגון אשכרוע וכיוצא בו בין שהיו של שאר עצים הואיל וחפן כלן טהורין כמו שבארנו 

כלי עור מאימתי מקבלין טמאה התורמל וכיוצא בו משיחסם שפתותיו ויכרת הקופין הקטנים היוצאין על גבי העור ויעשה קיחותיו סקורטיה משיחסם ויכרת ויעשה ציצתה קטבוליה משיחסם ויכרת הכר והכסת של עור משיחסם שפתותיהן ויכרת הקופין היוצאין וכן כל כיוצא בהן התפלין משיגמר הקציצה אף על פי שהוא עתיד לתת בה את הרצועה מקבלת טמאה עור העריסה שהוא עתיד לעשות לו טבור עד שיעשנו לו הסנדל משיקמיע המנעל משיגוב  האמום ואם עתיד לכרכם ולשרטט עד שיכרכם וישרטט 

עור שאין עליו צורת כלי אינו מקבל טמאה לפיכך כף של עור שקושרין לוקטי קוצים על כפותיהן כדי שלא יכם קוץ אינו מקבל טמאה מפני שהוא עור פשוט ואין עליו צורת כלי וכן העור שמלקטין בו גללי הבקר ועור שחוסמין בו פי הבהמה ועור שמושיבין בו הדבורים בשעה שלוקחין הדבש ועור שמניפין בו את הרוח מפני החם טהורין ואין מקבלין טמאה 

כל בית האצבעות של עור טהורות חוץ משל קייצין מפני שהיא מקבלת את האוג טמאה נקרעה אם אינה מקבלת את רב האוג טהורה 

האבנט של עורות ועורות שתופרין הקטעים על ארכבותיהן כדי שיתגלגלו בהן על הקרקע מקבלין טמאה שהרי צורת כלי עליהן וכן העורות העשויות כעין טבעות שמכניסין אותן האמנין בזרועותיהן כדי להגביה בגדיהן מעליהן בשעת מלאכה מתטמאין כשאר כלי עור הפשוטים 

עור שתופרין ממנו כסוי ליד ולזרוע של זורעי גנות ושל הולכי דרכים ושל עושי פשתן מקבלין טמאה ואם היה של צבעים ושל נפחים אינו מקבל טמאה זה הכלל כל העשוי לקבלה כדי שלא יכהו קוץ וכדי שיאחז יפה יפה מקבל טמאה והעשוי מפני הזעה כדי שלא יפסד הדבר שמתעסק בו בזעת ידו אינו מקבל טמאה 

כמה שעור הנקב שינקב כלי העור ויטהר החמת משתנקב כמוציא פקעיות של שתי ואם אינה יכולה לקבל של שתי הואיל ומקבלת של ערב מקבלת טמאה עד שתנקב רבה 

התרמיל שנפחת הכיס שבתוכו עדין התרמיל מקבל טמאה ואינו חבור לו 

החמת שהבצים שלה מקבלות עמה ונפחתו טהורות שאינן מקבלות כדרכן 

כלי עור שיש לו לולאות ושנצות כגון סנדל עמקי וכיס של שנצות אף על פי שכשהן מתרין אין עליהן צורת כלי הרי אלו מקבלין טמאה כשהן מתרין הואיל וההדיוט יכול במהרה להכניס השנצות בלולאות ויחזר כלי קבול כשהיה וכן אם נטמאו והסיר השנצות מהן ונפסדה צורתן הרי הן טהורין אף על פי שאפשר להחזירן שלא באמן 

כיס של שנצות שנטלו שנציו עדין הוא מקבל טמאה שהרי הוא מקבל נפשט וחזר עור פשוט טהור טלה עליו את המטלת מלמטה מקבלת טמאה אף על פי שהוא פשוט שהרי יש עליו צורת כלי 

עור שכרך בו את הקמע מקבל טמאה פשטו טהור חזר וכרך בו מקבל טמאה מתטמא ומתטהר אפלו עשר פעמים ביום ועור שכתב עליו את הקמע טהור ואם כרת ממנו ועשה חליא לתכשיט מקבל טמאה 

התפלה של ראש ארבעה כלים היא הרי שנטמאת במת והתיר קציצה הראשונה ותקנה הרי היא אב טמאה כשהיתה וכן אם התיר השניה ותקנה ואם התיר אף השלישית ותקנה והתיר אף הרביעית ותקנה נעשית כלה ראשון לטמאה שהרי התיר כל אחת ואחת וחזר ותקנם כלם וכאלו זו תפלין אחרונות שנגעו בראשונות חזר והתיר את הראשונה פעם שניה ותקנה הרי היא ראשון כשהיתה וכן אם התיר את השניה ואת השלישית חזר והתיר אף הרביעית ותקנה הרי כלה טהורה שאין הראשון מטמא כלים מפני שהוא ולד כמו שבארנו וכן סנדל שהוא טמא מדרס ונפסקה אחת מאזניו ותקנה טמא מדרס נפסקה שניה ותקנה הרי הוא טהור מן המדרס שהרי נעשו לו אזנים חדשות אבל טמא מגע מדרס לא הספיק לתקן את הראשונה עד שנפסקה השניה או שנפסק עקבו או נטל חטמו או נחלק לשנים טהור 

מנעל שנפחת אם אינו מקבל רב הרגל טהור 

תפלה שנטמאת מאימתי טהרתה של יד משיתיר אותה משלש רוחות ושל ראש משיתיר משלש רוחות ובין קציצה לחברתה 

הכדור והאמום והקמע והתפלין שנקרעו אחר שנטמאו הנוגע בהן טמא ובמה שבתוכן טהור האכוף שנקרע הנוגע במה שבתוכו טמא מפני שהתפר מחברו ונעשה כלו כגוף אחד 

כל כלי מתכות אינן מקבלין טמאה עד שתגמר מלאכתן כלה ולא יהיה הכלי מחסר מעשה כלל אבל גלמי כלי מתכות אינן מקבלין טמאה 

ואלו הן גלמי כלי מתכות כל שעתיד לשוף אותו או לשבץ או לגרר או לכרכב או להקיש בקרנס או שהיה מחסר אזן או אגן הרי זה אינו מקבל טמאה עד שיתקננו וייפהו ולא תשאר בו מלאכה כלל כיצד הסיף אינו מקבל טמאה עד שישופנו והסכין עד שישחיזנה וכן כל כיוצא במעשים אלו לפיכך העושה כלים מן העשת של ברזל או מן החררה של מתכת ומן הסובב של גלגל ומן הטסין ומן הצפויין ומכני הכלים ומאגני הכלים ומאזני הכלים ומן השחולה ומן הגרודת הרי אלו טהורים מפני שכל אלו שנעשו גלמי כלי מתכות הן אבל העושה כלי משברי כלי מתכות ומן הכלים שנשחקו מרב הזמן ומן המסמרות שידוע שנעשו מן הכלים הרי אלו מקבלין טמאה לפי שאינם גולמים אבל מסמרות שאין ידוע אם נעשו מן הכלים או מן העשת הרי הן טהורין אפלו התקין אותם לכלי אינם מקבלין טמאה 

כלי מתכות שאינו מחסר אלא כסוי מקבל טמאה שאין הכסוי חשוב מגוף הכלי 

מחט שלא נקבה אלא שפה ותקנה לכך מתחלתה מקבלת טמאה מפני שמוציאין בה את הקוץ אבל אם עתיד לנקבה הרי היא כשאר גלמי כלי מתכות ואינה מקבלת טמאה 

מאחר שבארנו שגלמי כלי מתכות טהורים וגלמי כלי עץ טמאים ופשוטי כלי מתכות טמאים ופשוטי כלי עץ טהורים דין תורה נמצא הטמא בכלי עץ טהור בכלי מתכות טמא בכלי מתכות טהור בכלי עץ 

כל כלי המלחמה כגון הסיף והרמח והכובע והשריון והמגפים וכיוצא בהן מקבלין טמאה וכל תכשיטי האדם כגון הקטלה והנזמים והטבעות בין שיש עליהן חותם בין שאין עליהם חותם וכיוצא בהן מקבלין טמאה אפלו דינר שנפסל והתקינו לתלותו בצואר קטנה מקבל טמאה וכן קמע של מתכת מתטמא ככל תכשיט אדם 

כל תכשיטי הבהמה והכלים כגון הטבעות שעושין לצואר הבהמה ולאזני הכלים טהורין ואינן מקבלין טמאה בפני עצמן חוץ מזוג של בהמה וכלים המשמיע קול לאדם כיצד העושה זוגין למכתשת ולעריסה למטפחות ספרים ותינוקות טהורים עשה להן ענבולין מקבלים טמאה הואיל ונעשו להשמיע קול לאדם הרי הן כתכשיטי אדם ואפלו נטלו ענבוליהן מקבלין טמאה שהרי הוא ראוי להקישו על החרס 

זוג העשוי לאדם אם נעשה לקטן אינו מקבל טמאה אלא בענבול שלו שהרי לקול נעשה נעשה לגדול הרי זה תכשיט ומקבל טמאה אף על פי שאין לו ענבול 

כל הפרצופות מקבלות טמאה וכל החותמות טהורין חוץ מחותם של מתכת שבו חותמין בלבד וכל הטבעות טהורות חוץ מטבעת אצבע אבל טבעת שחוגר בו את מתניו שקושרה בין כתפיו טהורה טבעת השיר של בהמה הואיל והאדם מושך בה את הבהמה מקבלת טמאה וכן מקל של בהמה של מתכת הואיל ואדם רודה אותה בו מקבלת טמאה 

כל הכלים יורדים לטמאה במחשבה ואין עולין מידי טמאה אלא בשנוי מעשה והמעשה מבטל מיד המעשה ומיד המחשבה והמחשבה אינה מבטלת לא מיד המעשה ולא מיד המחשבה כיצד טבעת בהמה או כלים שחשב עליה להחזירה טבעת אדם הרי זו מקבלת טמאה במחשבה זו וכאלו נעשית לאדם מתחלת עשיתה חזר וחשב עליה להניחה טבעת בהמה כשהיה אף על פי שלא נתקשט בה האדם הרי זו מקבלת טמאה שאין המחשבה מבטלת מיד המחשבה עד שיעשה מעשה בגוף כגון שישוף אותה או יתקעה במעשה של בהמה היתה הטבעת לאדם וחשב עליה לבהמה עדין היא מקבלת טמאה כשהיתה שאין הכלים עולין מידי טמאתן במחשבה עשה בה מעשה ושנה לבהמה אינה מקבלת טמאה שהמעשה מבטל מיד המעשה 

חרש שוטה וקטן יש להן מעשה ואין להן מחשבה כמו שבארנו למעלה בענין הכשר אכלין 

זוג של דלת שחשב עליה לבהמה מקבל טמאה ושל בהמה שעשאוהו לדלת אפלו חברו בקרקע ואפלו קבעו במסמר מקבל טמאה כשהיה עד שישנה בו מעשה בגופו 

אמן שעושה ומניח זוגין לבהמה ולדלתות אם רב העשוי לדבר שמקבל טמאה הרי הכל מקבל טמאה עד שיפריש מקצתן לדבר שאינו מקבל טמאה ואם רב העשוי לדבר שאין מקבל טמאה הרי הכל טהור עד שיפריש מקצתן לדבר המקבל טמאה 

זוגין הנמצאין בכל מקום מקבלין טמאה חוץ מהנמצאים בכרכים מפני שרבן לדלתות 

אמר לאמן עשה לי שני זוגים אחד לדלת ואחד לבהמה עשה לי שתי מחצלאות אחת לשכיבה ואחת לאהלים עשה לי שני סדינים אחד לצורות ואחד לאהלים שניהן מקבלין טמאה עד שיפרש ויאמר זה לכך וזה לכך 

כל כלי מתכות שיש להן שם בפני עצמן מקבלין טמאה חוץ מן הדלת והנגר והמנעול והפותת שתחת הציר והציר והקורה והצנור מפני שאלו עשויין לקרקע או לשמש את העץ אינן מקבלין טמאה ואפלו קדם שיקבעו וכל כלי מתכות שיש לו שם לווי אינו מתטמא בפני עצמו מפני שהוא כמקצת כלי כיצד עקרב של פרומביא טמא ולחיים שלה שעל לחיי הבהמה מכאן ומכאן טהורין ואין מקבלין טמאה בפני עצמן מפני שאין להם שם בפני עצמן ובשעת חבורן הכל מקבל טמאה 

טסין של ברזל שמניחין על לחיי האדם בשעת מלחמה אינן מקבלין טמאה מפני שאין להם שם בפני עצמן ואם יש בהן בית קבול מים מתטמאין ככל כלי קבול 

נזם העשוי כקדרה מלמטה וכעדשה מלמעלה ונפסק הקדרה שלו מקבלת טמאה בפני עצמה שהרי יש לה בית קבול והעדשה מקבלת טמאה בפני עצמה מפני שיש לה שם בפני עצמה והצנירה שלה שהיא נכנסת באזן או באף אינה מקבלת טמאה בפני עצמה היה הנזם עשוי כמין אשכול ונפרק טהור מפני שאין בו בית קבול ואין לכל גרגיר ממנו שם בפני עצמו והרי אינו ראוי לתכשיט משנפרק 

טבעת אחת שמניחין הבנות ברגל אחת היא הנקראת בירית ואינה מקבלת טמאה מפני שאין עליה צורת כלי תכשיט אלא כמו טבעת הכלים או טבעת שקושר בה בין כתפיו אבל שתי טבעות שמשימות הבנות ברגליהן ושלשלת מטלת ביניהן מזו לזו מקבלין טמאה מפני שהן תכשיטי הבנות והן הנקראין כבלים 

קטלא של חליות של מתכת והם בחוט של צמר או של פשתן ונפסק החוט החליות מקבלות טמאה שכל אחד ואחד כלי בפני עצמו היה החוט שלה של מתכת והחליות של אבנים טובות ושל מרגליות או של זכוכית ונשברו החליות והחוט קים הרי זה מתטמא בפני עצמו שירי קטלא כמלא צואר קטנה 

כל הכסויין של מתכת טהורין ואין מקבלין טמאה מפני שאין להם שם בפני עצמן חוץ מכסוי המחם ומכסוי טני של רופאין מפני שמניחין בו את האספלנית נעשה כלי קבול 

כסוי של מתכת ששפו ולטשו ועשהו מראה הרי זה מקבל טמאה 

כל המשקולות של מתכות מקבלות טמאה והן הנקראין אונקיאות קנה מאזנים של עץ שהיו אונקיות של ברזל תלויות בו מקבלת טמאה מפני האונקיות התלויות בו במה דברים אמורים במאזנים של מוכרי פשתן ומוכרי צמר אבל של בעלי בתים אינו מקבל טמאה עד שיהיו האונקיות קבועות בו 

משקלות שנשתברו אף על פי שהחזירן ושוקל בהן אינן מקבלין טמאה יחד מהן חצאי ליטרין שלישי ליטרין רביעי ליטרין הרי אלו מקבלין טמאה 

סלע שנפסלה והתקינה להיות שוקל בה מקבלת טמאה 

אנקלי של כתפים טהורה ושל רוכלים מתטמאה אנקלי של נקליטי המטה טהורה ושל דרגיש מתטמאה אנקלי של כורת הצידים שצדין בהן הדגים טהור ושל שדה מתטמאה אנקלי של מנורות העץ טהור ושל שלחן מתטמאה זה הכלל כל כלי שמקבל טמאה בפני עצמו מן התורה הרי האנקלי של מתכת שלו ושלשלת שלו מקבלת טמאה וכלי שאינו מקבל טמאה כגון פשוטי כלי עץ וכלי עץ הבאים במדה וכיוצא בהן אנקלי של מתכת והשלשלת שלו אינן מקבלין טמאה וכל אחת ואחת בפני עצמה טהורה שאין האנקלי או השלשלת כלי בפני עצמו אלא הרי הן כמקצת כלי ואפלו אנקלי שבכתלים שתולין בה הכלים והבגדים וכיוצא בהן טהורה 

שלשלת שיש בה בית נעילה מתטמאה והעשויה לכפיתה טהורה 

שלשלת של סיטונות מתטמאה מפני שהן נועלין בה את החניות ושל בעלי בתים טהורה שאינה עשויה אלא לנוי 

שלשלת של מושחי קרקע ויתדותיהן שתוקעין בקרקע בשעה שמושחין מקבלין טמאה ושל מקוששי עצים טהורה לפי שהיא משמשת את העץ 

שלשלת דלי גדול ארבעה טפחים ממנה סמוך לדלי מתטמאה עם הדלי מפני שהיא צרך הדלי והשאר טהור לפי שאין לו שם בפני עצמו ושלשלת דלי קטן עשרה טפחים 

הכדור של מתכת והסדן והקנטר של בנאי והדקר של חרש וחמור של נפח והמטלטלת והמשקולות של בנאים והכירים של ברזל שחובטין בהם הזיתים והאפרכס של מתכת והאולר שכורתין בו הסופרים ראש הקלמוס של קנה והקלמוס של מתכת והכן והכנא שמשרטטין בו הסופרים כל אלו מקבלין טמאה שכל אחד מהן יש לו שם בפני עצמו 

מסמרות שמחזיקין בהן התקרה העשויין לתקע אותו בעצים אינן מקבלין טמאה וכן המסמרות שתוקעין אותן בכתלים לתלות בהן ואם התקינו להיות כלי בפני עצמו מקבל טמאה כיצד מסמר שהתקינו להיות פותח ונועל בה או להוציא את הפתילה או שנתנו ברחים של יד או של חמור הרי זה מקבל טמאה התקינו לפתח בו את החבית טהור עד שיצרפנו 

מסמר העשוי כסימן לשמירת הפתח אינו מקבל טמאה וכן מסמר של שלחני שתולה בו המאזנים והכיס טהור וכן תלויי המגרדות טהורות אף על פי שמסמרין אלו משנין בצורתן משאר מסמרות התקיעה 

מסמר הגרע והוא הכלי שמקיזין מקבל טמאה ומסמר של אבן השעות טהור 

מסמר הגרדי והוא המסמר הארך כעין שפוד שמכניס בו האורג שפופרת הקנה או העץ ולופף עליה חוטים מקבל טמאה 

אלו כלי מתכות המתטמאות בעגלה העל של מתכת והקטרב והכנפים המקבלות את הרצועות וברזל שתחת צוארי הבהמה והסומך והמחגר והתמחיות והענבול והצנירה ומסמר המחבר את כלם ואלו טהורים בעגלה העל של עץ המצפה וכנפים העשויין לנוי והשפופרות המשמיעות את הקול והאבר שבצד צוארי בהמה והסובב של גלגל והטסין והצפויין ושאר כל המסמרות שבה טהורין 

עקרב בית הבד מקבל טמאה ארון של גרוסות אף על פי שהוא טהור אם היתה תחתיו עגלה של מתכת הרי זו מקבלת טמאה 

רחים של פלפלין מקבלת טמאה משום שלשה כלים משום כלי מתכות ומשום כלי קבול ומשום כברה 

הדלת של מתכת שבמגדל של בעלי בתים אינה מקבלת טמאה ושל רופאים מקבלת טמאה מפני שמניחים בה את האספלנית ותולה בה את המספרים 

טסין של מתכת שמנערין בהן את הקדרה מקבלין טמאה והקבועין בכירה טהורין 

המלקחים שממעך בהן את הפתילה מקבלין טמאה והצנורות שתופסות את הרחים מלמעלה אינן מקבלות טמאה מפני שאינן עשויות אלא לחזק 

קלוסטרא שנועלין בה הדלתות אם היתה של מתכת מתטמאה היתה של עץ ומצפה מתכת טהור 

הפין והפורנא טמאים 

פיקה של מתכת טהורה לפי שהיא משמשת את העץ 

הכוש והפימא והמקל וסמפוניא וחליל של מתכת מקבלין טמאה היו של עץ ומצפין מתכת טהור חוץ מן הסמפוניא שאם היה בה בית קבול כנפים אף על פי שהיא מצפה טמאה 

החצוצרת שמפצלת חליות חליות אם אין יודע להחזירה אלא אמן הרי זו מקבלת טמאה כשהיא מחברת ואם יכולין הכל לפרקה ולהחזירה אינה מקבלת טמאה 

הקצה שמניחין הפה עליו בשעת תקיעה מקבל טמאה בפני עצמו והקצה האחר הרחב אינו מקבל טמאה בפני עצמו ובשעת חבור הכל טמא כיוצא בו קני מנורה בפני עצמן אינן מקבלין טמאה מפני שיש להן שם לווי הפרח שלה והבסיס מתטמאין בפני עצמן ובשעת חבור הכל טמא 

קורת החצים שהיא המטרה שיש בה לשונות של מתכת מקבלת טמאה ושמניחים אותה ברגלי האסורים טהורה והקולר מקבל טמאה מגרה שעשה שניה לחור הדלת אף על פי שמשתמש בה אינה מקבלת טמאה ואם משנטמאת עשאה לחור הדלת הרי זו בטמאתה עד שיקבענה במסמר הפכה בין מלמעלה בין מלמטה בין מן הצדדים טהורה 

כמה שעור השבר שישבר כלי מתכת ולא יקבל טמאה או יטהר מטמאתו הכל לפי מה שהוא 
כל זמן שהכלי יכול לעשות מעין מלאכתו עדין הוא כלי וחשוב כלי שלם כיצד כלי של מתכת שנשבר והרי הוא יכול למלאות בו הרי הוא כלי כשהיה הקמקום כדי לחם בו חמין המחם כדי לקבל סלעים הלפס כדי לקבל קיתונות של מתכת הקיתון כדי לקבל פרוטות מדות היין כדי למד בהן היין וכן מדות השמן כדי למד בהן השמן מסננת של חרדל שנפרצו בה שלשה נקבים מלמטה זה לתוך זה טהורה לפי שאינה משמשת מעין מלאכתה מגרפה שנטלה כפה אף על פי שהיא כקרנס טהורה שאינה עושה מעין מלאכתה אלא מעין הקרנס והיא לא נעשית לתקע בה כקרנס וכן כל כיוצא בזה 
מסרק של צמר שנטלו שניו אם נשתיר בו שלשה במקום אחד טמא היתה החיצונה אחת מן השלשה טהור לפי שאינו יכול לסרק בו פשתן שהחיצונה אינה מועלת לסרק וכל שאינו עושה מעין מלאכתו בכלי מתכת טהור נטלו מן המסרק שתים ועשאן למלקטת טמאות אחת והתקינה לנר או ללפף עליה החוט לרקום מקבלת טמאה ואם היתה השן עבה וגדולה אף על פי שלא התקינה הרי זו מתטמאת בפני עצמה 
מסרק של פשתן שנטלו שניו ונשתיר בו שתים טמא נשתיר בו אחת טהור 
הכרומים שנשברו ואנקלי שלהן קימת טמאין שהרי אפשר להוציא בהן הדלי מן הבאר כשהיו מקדם 
מגרה שנטלה שן אחת מבינתים טהורה נשתיר בה מלוא הסיט במקום אחד טמאה שהרי אפשר לגור בנשאר 
המעצד והאזמל והמפסלת והמקדח שנפגמו עדין מקבלין טמאה נטל חסומן טהורין וכלן שנחלקו לשנים טמאין חוץ מן המקדח שהרי אינו יכול לנקב בו והרונקי בפני עצמה אינה מקבלת טמאה מפני שהיא מקצת כלי 
הסיף והסכין והסכין העקם כמו מגל והרמח ומגל יד ומגל קציר וזוג מספרים קטנים של בעלי בתים וזוג מספרים גדולים של ספרים שנחלקו כל חלק מהן מקבל טמאה מפני שהוא עושה מעין מלאכתו 
מספרים שנחלקה לשנים טהורה לפי שאינה מעברת את השער אלא בדחק 
שריון שנחלק לארכו טהור לרחבו אם משמש מעין מלאכתו ראשונה טמא מאימתי טהרתו משיבלה ואינו משמש מעין מלאכתו בלה ונשתיר בו רבו אם מלמעלה טמא ואם מלמטה טהור קצץ ממנו ועשה חליא לתכשיט הרי זו מקבלת טמאה 
שפופרת של זהבים ושל זוגין ושל נפחים ושל עושי זכוכית שנחלקה לארכה טהורה לרחבה אם משמשת מעין מלאכתה ראשונה טמאה ואם לאו טהורה 
כלביא של ספרים ושל רופאים ושל עושי זכוכית שנחלקה לשנים טהורה ושל נפחים טמאה מפני שהוא בתחלה  ועכשו חותה בה את הגחלים 
מראה של מתכת שנשברה או שנטשטשה אם אינה מראה רב הפנים טהורה היתה מראה רב הפנים עדין היא כלי כשהיתה 
מחט שנטל קצתה הנקוב או עקצה טהורה ואם התקינה ללפף עליה החוט לרקם בה טמאה אבל מחט של שקין שנטל קצתה הנקוב טמאה מפני שהוא רושם בקצה השני 
המחט שלופפין עליה השני או הזהב וכיוצא בהן כדרך שעושין הרוקמין בין שנטל הנקוב שלה בין שנטל עקצה טמאה שאין מלאכתה התפירה 
מחט שהעלתה חלודה אם מעכבת התפירה טהורה ואם לאו טמאה 
הסיף והסכין שהעלו חלודה טהורין שפאן והשחיזן חזרו לטמאתן הישנה וכן צינורא שפשטה טהורה כפפה חזרה לטמאתה הישנה 
מפתח עקם כמו ארכבה שנשבר מתוך ארכבותיו טהור וכן מפתח העשוי כמין גם שנשבר מתוך גמו טהור שהרי אינו יכול לפתח בהן והרי אינן משמשין מעין מלאכתן היו בה שנים ונקבים טמא שעדין הוא מפתח נטלו השנים טמא מפני הנקבים נסתמו הנקבים טמא מפני השנים נטלו השנים ונסתמו הנקבים או שנפרצו הנקבים זה לתוך זה טהור 
כלי שיש בראשו האחד כף להרים בו הדשן ובראשו השני מזלג לצלות בו הבשר נטלה כפו טמא מפני שניו נטלו שניו טמא מפני כפו וכן מכחול שנטלה כפו שגורפין בה הכחול טמא מפני הזכר שכוחלים בו העין נטל הזכר טמא מפני הכף 
כלי שבראשו כף אחד כסבכה לצלות עליו ובקצה השני שנים להוציא מהן הבשר מן הקדרה או מעל האש נטלה כפו טמא מפני שניו נטלו שניו טמא מפני כפו וכן עט של מתכת שכותבין בראשו האחד ובראשו השני מוחקין נטל הכותב טמא מפני המוחק נטל המוחק טמא מפני הכותב וכן כיוצא באלו והוא שיהיה הנשאר יכול לעשות מעין מלאכתן כיצד עט שנטל המוחק שלו ונשאר הכותב אם נשאר מארכו כדי שיגע לקשרי אצבעותיו טמא שהרי אפשר שיאחז בו ויכתב בו נטל הכותב ונשאר המוחק אם נשאר מארכו מלוא פס ידו טמא שהרי אפשר לו למחק בו נשאר פחות מזה טהור וכן כל כיוצא בזה 
קורדום שנטל עשפו והוא הצד שהחרש מנגר בו טמא מפני בית בקועו נטל בית בקועו טמא מפני בית עשפו נשבר מקיפו טהור 
חרחור שנפגם עדין הוא כלי עד שינטל רבו נשבר מקיפו טהור 
המרדע הוא המלמד והוא עץ ארך עב וכמו מסמר חד תקוע בקצתו מלמעלה וזה הברזל נקרא דרבן ובקצה השני מלמטה ממנו ברזל כמו רמח והעץ נכנס וזה הברזל נקרא חרחור 
מניקת של מתכת שהיא כמו שפופרת שנטמאה משיקבענה במקל או בדלת ויחברנה עם העץ תטהר לא נטמאה וקבעה במקל או בדלת הרי זו מקבלת טמאה במקומה שכל כלי מתכות שקבעם בקורה או בכתל מקבלין טמאה כשהיו עד שישנה את מעשיהם לפיכך דף של נחתומין של מתכת שקבעו בכתל טמא וכן כל כיוצא בזה משאר כלי מתכות שנקבעו בין מקבליהן בין פשוטיהן מקבלים טמאה כשהיו 
כלי עץ וכלי עור וכלי עצם שנשברו טהרו מטמאתן חזר ועשה כלי משבריהם או שקבץ את שבריהן ועשה מהן כלים אחרים הרי אלו כשאר הכלים הטהורים שלא נטמאו מקדם שהן מקבלין טמאה מכאן ולהבא וכן כלי מתכות שנשברו אחר שנטמאו טהרו התיכן וחזר ועשה מהן כלים אחרים חזרו לטמאה הישנה ואין לכלי מתכות טהרה גמורה עד שיטבילם במקוה כשהם שלמים או ישארו שבורים 

וחזרת כלי מתכות לטמאתן הישנה מדברי סופרים ומפני מה גזרו על כלי מתכות שיחזרו לטמאתן הישנה גזרה שמא יטמא לו כלי ויתיכנו ויעשה ממנו כלי אחר בו ביום אם יאמר שהוא טהור כדין תורה יבוא לומר השבירה מטהרת והטבילה מטהרת כשם שאם נשבר והתיכו ועשה ממנו כלי כשהיה הרי הוא טהור בו ביום כך אם הטבילו אף על פי שהוא כשהיה הרי הוא טהור בו ביום ויבואו לומר שאין הכלים צריכין הערב שמש מפני זה החשש גזרו טמאה עליהם 

אחד כלי שנטמא במת או בשאר הטמאות אם התיכו חזר לטמאתו הישנה עד שיטביל נטמא במת והזה עליו בשלישי ואחר כך התיכו ועשאהו כלי אחר והזה עליו בשביעי והטבילו הרי זה טמא ואין הזיה שקדם התוך מצטרפת להזאה שאחר התוך ואין לו טהרה עד שיזה עליו שלישי ושביעי ויטביל כשהוא כלי קדם שבירה או יזה עליו שלישי ושביעי ויטביל אחר שיתיכנו 

ברזל טמא שבללו עם ברזל טהור אם רב מן הטמא טמא ואם רב מן הטהור טהור מחצה למחצה טמא וכן טיט שבללו בגללים ושרף הכל בכבשן ועשאהו כלי אם רב מן הטיט הרי זה מקבל טמאה מפני שהוא כלי חרס ואם רב מן הגללים אינו מקבל טמאה 

כלי מתכות הטהורין שאנכן באנך טמא טמאים אבל העושה כלים מן האנך הטמא הרי הן טהורין 

קורדום שעשאהו מן הברזל הטהור ועשה עשפו מן הטמא הרי זה טמא עשה עשפו מן הטהור והקורדום מן הטמא הרי זה טהור שהכל הולך אחר עושה המלאכה 

קורדום טהור שחסמו בברזל טמא טהור 

קיתון שעשאהו מן הטמא ושוליו מן הטהור טהור עשאהו מן הטהור ושוליו מן הטמא טמא שהכל הולך אחר המקבל העושה מלאכה 

כלי מתכות שנטמא בטמאה שהיא מדברי סופרים כגון שנטמא בעבודה זרה וכיוצא בה ונשבר והתיכו וחזר ועשה ממנו כלי אחר הרי זה ספק אם חזר לטמאתו הישנה או לא חזר 

כלי זכוכית שנטמאו ונשברו טהרו ככל הכלים ואפלו התיכן ועשה מהן כלים אחרים אינם חוזרים לטמאה הישנה לפי שעקר טמאתה מדברי סופרים כמו שבארנו לא גזרו עליהן בטמאה ישנה וכן כלי זכוכית שנשברו אף על פי ששבריהן כלים וראויין לתשמיש הואיל והם שברי כלים אינן מקבלין טמאה לפי שאינן דומין לכלי חרס כיצד קערה של זכוכית שנשברה והתקין שולים לתשמיש אין השולים מקבלין טמאה אף על פי שהן בקערה ואם קרסם את מקום השבר ושפו בשופין הרי זו מקבלת טמאה 

צלוחית קטנה הנטלת ביד אחת שנטל פיה מקבלת טמאה מפני שאין מכניסין היד לתוכה אלא יוצק ממנה אבל גדולה הנטלת בשתי ידים שנטל פיה טהורה מפני שהיא חובלת ביד בשעה שמכניס ידו לתוכה וכן צלוחית של פליטון אף על פי שהיא קטנה אם נטלת פיה טהורה מפני שחובלת באצבעו בשעה שמוציא הבשם מתוכה 

לגינים הגדולין שנטל פיהן עדין הן כלים מפני שמתקינם הוא לכבשנים 

כוס שנפגם רבו טהור נפגם בו שליש הקפו ברב גבהו טהור נקב וסתמו בין בבעץ בין בזפת טהור והכוס והצלוחית שנקבו בין מלמעלה בין מלמטה טהורין 

התמחוי והקערה שנקבו מלמעלה טמאין מלמטה טהורין נסדקו אם יכולין לקבל את החמין כצוננין טמאין ואם לאו טהורין 

הכוסות החתוכין אף על פי ששפתותיהם סורכין את הפה מקבלים טמאה 

האפרכס של זכוכית טהור שהרי הוא כמו מחץ שאינו מקבל 

זכוכית שעושין אותה למראה טהורה אף על פי שהיא מקבלת לפי שלא נעשית לקבלה התרוד של זכוכית שהוא מקבל אף על פי שכשמניחו על השלחן נהפך על צדו ואינו מקבל הרי זה מקבל טמאה 

תמחוי של זכוכית שעשאו מראה מקבל טמאה ואם מתחלה עשאוהו למראה כדי שיהיו דברים שמניחין בו נראין מאחוריו הרי זה טהור וכל כלי זכוכית אין מקבלין טמאה עד שתגמר מלאכתן ככל הכלים 

כבר בארנו בכמה מקומות שאין כלי חרס מתטמא אלא מאוירו או בהסט הזב ושאר כל הכלים שנגעה בהן הטמאה נטמאו ואם נכנסה טמאה לאוירו ולא נגעה בהן הרי הם טהורין נמצא הטמא בכלי חרס טהור בכל הכלים והטמא בכל הכלים טהור בכלי חרס ומנין שאין כלי חרס מתטמא אלא מאוירו שנאמר  "וכלי חרש אשר יפל מהם אל תוכו" וגו' מתוכו הוא מתטמא לא מאחוריו 

וכשם שמתטמא מאוירו כך מטמא אכלין ומשקין מאוירו כיצד כלי חרס שנטמא ונכנסו אכלין ומשקין לאוירו אף על פי שלא נגעו בו הרי אלו טמאין שנאמר  "כל אשר בתוכו יטמא" אבל שאר הכלים הטמאין אינן מטמאין אכלין ומשקין עד שיגעו בהן 

אין כלי חרס מטמא כלים מאוירו בין כלי חרס בין שאר כלים כיצד כלי חרס גדול שהיו בתוכו כלים ונכנסה טמאה באוירו הוא טמא וכל הכלים שבתוכו טהורין היו משקין בכלים שבתוכו נטמאו המשקין מאוירו וחוזרין ומטמאין את הכלים והרי זה אומר מטמאיך לא טמאוני ואתה טמאתני 

כלי חרס שנגעו משקין טמאין באחוריו בלבד נטמאו אחוריו כשאר כל הכלים במה דברים אמורים בשהיה לו תוך אבל אם אין לו תוך ונגעו בו משקין טמאין הרי זה טהור שכל שאין לו תוך בכלי חרס אין אחוריו מתטמאין במשקין נגעו אכלין או משקין באחורי כלי חרס הטמא הרי אלו טמאין ואחד כלי חרס ואחד שאר כל הכלים בדבר זה שכל הכלים הטמאין שנגעו אכלין או משקין בהן בין מתוכן בין מאחוריהן נטמאו 

אחד כלי חרס שנכנסה טמאה לאוירו או שכפהו על הטמאה המנחת על הארץ ונעשה אהל עליה שהרי הטמאה בתוכו מפי השמועה למדו שזה שנאמר  "אל תוכו" לרבות את האהלים 

גומא שהיה השרץ מנח בתוכה וכפה כלי חרס על הגומא לא נטמא שנאמר  "אל תוכו" עד שתכנס עצמה של טמאה בתוכו לפיכך השרץ שנמצא למטה מנחשתו של תנור שהיא קרקעית התנור טהור שאני אומר חי נפל ועכשו מת בתוך גומא זו וכן אם נמצאת מחט או טבעת למטה מנחשתו אף על פי שכל הכלים הנמצאים טמאים כמו שבארנו הרי התנור טהור שאני אומר שם היו עד שלא בא התנור והתנור נבנה עליהן ולא נפלו בתוכו נמצאו בדשן הרי התנור טמא שאין לו במה יתלה נמצאו בנחשתו של תנור נראין אבל אינן יוצאין לאוירו אם אופה את הבצק והוא נוגע בהן נטמא התנור כאלו היו בתוך אוירו ואם לאו התנור טהור כאלו היו למטה מנחשתו באי זה בצק אמרו בבצק הבינוני שאינו רך ביותר ולא קשה 

השרץ שנמצא בעין של תנור בעין של כירה בעין של כפח אם נמצא מן השפה הפנימית ולחוץ טהור וכן אם נמצא באויר העין טהור שהרי לא נכנס לאויר התנור או הכירה או הכפח אלא תחת עבי דפנותיהן הוא תלוי ואפלו היה שם כזית מן המת טהורין אלא אם כן היה בעבי העין פותח טפח שהרי מביא את הטמאה לאויר התנור כמו שנתבאר בענין טמאת מת 

נמצא השרץ במקום הנחת העצים מן השפה הפנימית ולחוץ טהור נמצא במקום ישיבת הבלן במקום ישיבת הצבע במקום ישיבת שולקי הזיתים הכל טהור 

אין התנור ולא הכירה ולא שאר מקומות היקוד מתטמאין אלא אם כן נמצאת הטמאה מן הסתימה ולפנים 

כלי חרס ששותין בו בעלי בתים המים שבאמצעו כמו רשת של חרס ושפתו שלמעלה מן הרשת כמו מסרק וזהו הנקרא צרצור אם נכנסה הטמאה לאויר המסרק למעלה מן הרשת נטמא כלו שזהו תוכו של כלי זה 

כלי חרס שהיה לו שלש שפיות זו לפנים מזו היתה הפנימית עודפת ונכנסה טמאה לאויר הפנימית כל האכלין והמשקין שבאויר שבין השפה הפנימית ובין האמצעית והחיצונה טהורין היתה האמצעית עודפת ונטמא אוירה ממנה ולפנים טמא ממנה ולחוץ טהור היתה החיצונה עודפת ונטמא אוירה הכל טמא היו שוות כל שנטמא אוירה טמאה והשאר טהור 

אלפסים זו בתוך זו ושפתותיהן שוות והשרץ בעליונה או בתחתונה זו שיש בה השרץ טמאה ושאר האלפסין טהורין הן וכל האכלין שבהן היה כל אלפס מהן נקובה בכונס משקה והשרץ בעליונה כל האכלין והמשקין שבכל האלפסים טמאים שהטמאה באויר כלן כמו שיתבאר היה השרץ בתחתונה היא טמאה וכלן טהורות שהרי לא נכנס שרץ לאויר העליונה ואין שפת התחתונה עודפת כדי לטמא כל האכלין והמשקין שבתוכה היה השרץ בעליונה והיתה שפת התחתונה עודפת העליונה טמאה שהשרץ בתוכה וכן התחתונה מפני ששפתה עודפת הרי השרץ באוירה ושאר האלפסין שבתוך התחתונה טהורין שאין כלי חרס מטמא כלים שבתוכו ואם היה ביניהן משקה טופח כל שיש בה משקה טופח טמאה שהמשקה מתטמא מאויר התחתונה העודפת וחוזר ומטמא את האלפס 

טבלא של חרס שהיו קערות דבוקות בה בתחלת מעשיה והרי הכל כלי אחד ונטמאת אחת מהן לא נטמאו כלן ואם היה לטבלא דפן עודף שנמצאו כל הקערות בתוכו ונטמאת אחת מהן נטמאו כלן וכן הדין בבית התבלין של חרס וקלמירין המתאימות כיוצא בו 

בית התבלין של עץ שנטמא אחד מבתיו במשקין לא נטמאו שאר הבתים ואם יש לו דפן עודף שנמצאו כל הבתים בתוכו ונטמא אחד מבתיו במשקין נטמאו כלן שהכל ככלי אחד וכלי שנטמא תוכו במשקין נטמא כלו היו בתיו קבועין במסמר הרי אלו חבור זה לזה לטמאה ולהזיה היו תקועין בלבד הרי אלו חבור לטמאה ולא להזיה ואם היו בתיו נטלין ונתנין אינן חבור לא לטמאה ולא להזיה 

כל המציל בצמיד פתיל באהל המת מציל בצמיד פתיל באויר כלי חרס אם הציל במת החמור דין הוא שיציל בכלי חרס הקל וכל שאינו מציל באהל המת אינו מציל באויר כלי חרס 

וכשם שאין צמיד פתיל לטמאה באהל המת כך אין צמיד פתיל לטמאה באויר כלי חרס כיצד קדרה שהיא מלאה אכלין ומשקין ומקפת צמיד פתיל ונתונה בתוך התנור הטמא הרי הקדרה וכל מה שבתוכה טהורין היה השרץ או משקין טמאין בתוכה ומקפת צמיד פתיל ונתונה באויר התנור נטמא התנור  

טבעת טמאה שמבלעת בתוך הלבנה או מחט טמאה שמבלעת בתוך העץ ונפלו לאויר כלי חרס נטמא אף על פי שאם נגע ככר תרומה בעץ זה או בלבנה זו טהור הרי הן מטמאין כלי חרס מאוירו 

תרנגול שבלע שרץ או בשר מת ונפל לאויר התנור הרי זה טהור ואם מת שם התרנגול נטמא התנור שהבלועין בחי מצילין מיד כלי חרס כדרך שמצילין באהל המת 

דברים שבתוך הפה או בתוך הקמטין אינן כבלועין כיצד אדם שהיו משקין טמאין בתוך פיו וקפץ פיו והכניס ראשו לאויר כלי חרס טמאהו וכן טהור שהיו אכלין ומשקין לתוך פיו והכניס ראשו לאויר תנור טמא נטמאו אכלים שבפיו היה לו בתוך קמטו כעדשה מן השרץ והכניסו לאויר התנור נטמא התנור אף על פי שהטמאה בתוך הקמט 

ספוג שבלע משקין טמאין אף על פי שהוא נגוב מבחוץ אם נפל לאויר כלי חרס טמאהו שסוף משקה לצאת וכן חתיכה של לפת ושל גמי חרסים שנשתמשו בהן משקין טמאין ונגבו ונפלו לאויר כלי חרס לא טמאוהו נפלו לתנור והסק נטמא שסוף משקה לצאת במה דברים אמורים במשקין קלין אבל בחמורין כגון דם הנדה ומימי רגליה אם היו יכולין לצאת והקפיד עליו שיצא הרי זה מטמא התנור אף על פי שלא הסק ואם אינו מקפיד עליו אינו מטמא עד שיסק ויצא המשקה וכן בגפת חדשה הבאה ממשקין טמאין שהסק בה התנור נטמא שסוף משקה לצאת אבל בישנה טהור איזו היא ישנה לאחר שנים עשר חדש ואם ידוע שיצא ממנה משקה בשעת הסק אפלו לאחר שלש שנים נטמא התנור כשיסק 

כלי חרס שחלקו במחצה משפתו עד קרקעיתו ונכנסה טמאה באויר אחד משני החלקים נטמא הכלי כלו לפי שאין דרך בני אדם לחלק כלי חרס כדרך שחולקין האהלים לפיכך תנור שחצצו בנסרים או ביריעות ונמצא השרץ במקום אחד הכל טמא 

כלי שהיתה הטמאה בתוכו והכניס הכלי לאויר כלי חרס ושפת הכלי הטמא חוץ לכלי חרס אף על פי שהטמאה מכונת בתוך כלי חרס הרי זה טהור שנאמר  "אל תוכו" לא אל תוך תוכו 

וכן אם היה כלי חרס טמא והכניס לאוירו כלי אחר שיש בו אכלים ומשקין ושפת הכלי האחר חוץ לכלי חרס אף על פי שהאכלין והמשקין מכונין בתוך כלי חרס הטמא הרי אלו טהורין שנאמר  "כל אשר בתוכו יטמא" ולא שבתוך תוכו כיצד כורת או קפה או קדרה או חמת וכיוצא בהן שהיה השרץ בתוכה ושלשל הקפה לאויר החבית או לאויר התנור אף על פי שהשרץ מכון בתוך אויר החבית הואיל ושפת הקפה או החמת למעלה משפת החבית או משפת התנור הרי אלו טהורין ואם היה בתוך החמת או בתוך הקדרה וכיוצא בהן אכלין או משקין ושלשלן לאויר התנור או לאויר החבית הטמאין הרי הן טהורין היתה הכורת או הקפה או החמת וכיוצא בהן נקובין אינן מצילין אלא אם היה השרץ לתוכן ושלשלן לאויר כלי חרס הטהור נטמא ואם היו אכלין או משקין לתוכן ושלשלן לאויר כלי חרס הטמא נטמאו וכמה יהיה בנקב אם היה בכלי שטף במוציא זיתים ואם היה בכלי חרס העשוי לאכלין שעורו כזיתים והעשוי למשקין שעורו בכונס משקה והעשוי לכך וכך מטילין אותו לחמרו וכשינקב כלי חרס זה בכונס משקה אינו מציל מיד כלי חרס 

סתם נקב כלי חרס בזפת אם היה השרץ בכלי זה ושלשלו לאויר התנור הטהור נטמא שאין הצמיד מציל על הטמאה מלטמא כמו שבארנו אבל אם היה בכלי זה אכלין או משקין ושלשלו לאויר התנור הטמא הרי הן טהורין שהרי הנקב סתום ושאר כל הכלים שסתמן בזפת וכיוצא בו אינו מציל מיד כלי חרס 

כורת פחותה אף על פי שסתם הפחת בקש אינה מצלת מיד כלי חרס שהרי אינה כלי 

החמת והכפישה שנפחתו במוציא רמון אף על פי שבטלו מתורת כלי הרי אלו מצילין מיד כלי חרס והוא שיהיה הפחת למעלה משפת כלי חרס מבחוץ ויהיה בית קבול שלהן משלשל לתוך כלי חרס 

עור פשוט וכיוצא בו שהיה שקוע לאויר כלי חרס או לאויר התנור והשרץ בתוך העור הרי התנור טמא ואם היה השרץ בתנור אכלין ומשקין שבתוך העור טמאין שאין מציל מיד כלי חרס אלא כלים שיש להן תוך כגון הסל והקפה והחמת 

כלי חרס שהיתה טמאה בתוכו והיה כלי חרס טהור כפוי על פי הכלי הטמא או שהיה הכלי שהטמאה דבוקה בתוכו כפוי על פי הכלי הטהור אף על פי שאויר שניהן מערב הטמא בטמאתו והטהור בטהרתו שהרי לא נכנסה הטמאה עצמה לאויר כלי חרס הטהור לפיכך חבית שהיתה מלאה משקין טהורין ונתונה למטה מנחשתו של תנור ונפל שרץ לתוך התנור הרי החבית והמשקין טהורין אף על פי שאויר התנור מערב עם אויר החבית וכן אם היתה החבית כפויה על פי התנור ופיה לאויר התנור אפלו המשקה שבשולי החבית טהור 

אין כלי חרס מקבל טמאה עד שתגמר מלאכתו ומאימתי הוא גמר מלאכתו משיצרפו בכבשן התנור משיסיקנו לאפות ספגנין הכירה משיסיקנה כדי לבשל עליה ביצת התרנגולין טרופה ונתונה באלפס הכפח אם עשאהו לאפיה שעורו כתנור עשאהו לבשול שעורו ככירה 

תנור שהתחיל לבנותו אם היה גדול משיתחיל בו ארבעה טפחים ויסיקנו מקבל טמאה ואם היה קטן משיתחיל בו טפח ויסיקנו הכירה משיתחיל בה שלש אצבעות ויסיקנה הכפח אם עשאהו לאפיה הרי הוא כתנור ואם לבשל הרי הוא ככירה 

תנור שהסק מאחוריו או שהסק מבית האמן או שהסק שלא לדעת הואיל והסק מכל מקום הרי זה מקבל טמאה מעשה שנפלה דלקה בתנור בכפר מן הכפרים ובא מעשה לפני בית דין ואמרו מקבל טמאה 

תנור שהסיקו להיות צולה בו הרי זה מקבל טמאה ללבן בו אונין של פשתן טהור שאין זה עושה מלאכה בגוף התנור 

תנור שחצצו לשנים והסיק אחד מחלקיו ונטמא במשקין הוא טמא וחברו טהור נטמא בשרץ וכיוצא בו מטמאות של תורה הכל טמא ועבי שביניהן טמא הסקו שניהן ונטמא אחד מהן במשקין באויר חולקין את עביו המשמש לטמא טמא לטהור טהור במה דברים אמורים בזמן שחצצו ואחר כך הסיקו אבל הסיקו ואחר כך חצצו ונטמא אחד מהן אפלו במשקין נטמא הכל 

תנור או כירה של אבן טהורין לעולם ושל מתכת טהורין משום תנור וכירים שנאמר  "יתץ" את שיש לו נתיצה ומטמאין משום כלי מתכות כיצד אין מתטמאין מאוירן ולא במחבר לקרקע כתנור וכירים ואם נגעה בהן טמאה אפלו מאחוריהן מתטמאין כשאר כלי מתכות ואם נטמאו במת נעשין אב טמאה כשאר כלי מתכות ויש להן טהרה במקוה 

תנור של מתכת שנקב או נפגם או נסדק וסתמו בטיט או שעשה לו טפלה של טיט או מוסף של טיט הרי זה מתטמא משום תנור וכמה יהיה בנקב כדי שיצא בו האור וכן בכירה ואם עשה לכירה פטפוטים של טיט מתטמאה משום כירה מרחה בטיט בין מבפנים בין מבחוץ עדין אינה מקבלת טמאה 

תנור שאינו מחבר בארץ אפלו תלוי בצואר הגמל הרי זה טמא משום תנור שנאמר  "טמאים הם" בכל מקום 

כור של צורפי מתכות שיש בו בית שפיתה מתטמא ככירה וכן כירת של עושי זכוכית אם יש בו בית שפיתה מקבלת טמאה 

כבשן של סידין ושל זוגגין ושל יוצרין טהורין הפורנה אם יש לה דפן מתטמאה 

אבנים שחברן זו לזו ועשאן תנור אם עשה לו טפלה מבפנים ומבחוץ הרי זה כתנור לכל דבר ומתטמא מאוירו ואם טפלו מבחוץ בלבד מתטמא במגע ולא באויר חבר אבנים לתנור ולא חברן זו לזו מתטמאות עם התנור חברן זו לזו ולא חברן לתנור הרי הן כטירה חפר בארץ ועשה טירה טהור וטירת הכירה טהור 

שתי חביות ושני אלפסין שעשאן כירה מתטמאין באויר ובמגע ותוכן של חביות טהור ועבי החביות חולקין אותו המשמש את הכירה טמא והמשמש את תוך החבית טהור 

העושה שלשה פטפוטין בארץ וחברן בטיט להיות שופת עליהן את הקדרה הרי זו טמאה משום כירה קבע שלשה מסמרין בארץ להיות שופת עליהן את הקדרה אף על פי שעשה בראשה מקום בטיט שתשב הקדרה הרי זו טהורה ככירה של מתכת וכן אבנים שלא מרחם בטיט שהוא שופת עליהן אינן מקבלות טמאה כאלו היא כירה של אבן 

העושה שתי אבנים כירה וחברן בטיט מתטמאה חבר את האחת בטיט והשניה לא חברה אינה מקבלת טמאה 

האבן שהוא שופת עליה ועל התנור עליה ועל הכירה עליה ועל הכפח טמאה עליה ועל הכתל עליה ועל הסלע אינה מקבלת טמאה 

כירת הטבחים שהוא נותן אבן בצד אבן וכלן מחברות בטיט נטמאת אחת מהן לא נטמאו כלן 

שלש אבנים שחברן בטיט ועשאן שתי כירות בין שחברן זו לזו ולא חברן לקרקע בין שחברן בקרקע ולא חברן זו לזו אם נטמאת אחת משתי הכירות האבן האמצעית המשמש ממנה לכירה הטמאה טמא והמשמש ממנה לכירה הטהורה טהור נטלה האבן החיצונה של כירה הטהורה החלטה האמצעית כלה לטמאה נטלה החיצונה של כירה הטמאה טהרה האבן האמצעית כלה נטמאו שתי החיצונות אם היתה האבן האמצעית גדולה נותן ממנה לכירה זו כדי שפיתה מצדה ולכירה השניה כדי שפיתה מכאן והשאר טהור ואם היתה קטנה הכל טמא נטלה האמצעית אם יכול לשפות על שתים חיצונות יורה גדולה הרי היא טמאה היו מרחקין יתר מזה טהורה החזיר את האמצעית הרי הכל טהור כשהיה מרחה בטיט מקבל טמאה מכאן ולהבא והוא שיסיקנה לכל אחת מהן כדי לבשל עליה את הביצה 

שתי אבנים שעשאן כירה ונטמאת וסמך לאבן זו ממנה אבן אחת מכאן ולזו אבן אחת מכאן הרי חצי כל אבן משתי אבני הכירה הראשונה טמא וחצי האבן טהור נטלו השתים הטהורות שסמך חזרו השתים של כירה לטמאתן 

דוכן של חרס שיש לו בית קבול הקדרות והרמץ נתון בתוכו טהור משום כירה וטמא משום כלי קבול לפיכך אם היה מחבר בארץ טהור כשאר הכלים ואם נקב אינו מקבל טמאה ככלי קבול מה שאין כן בכירה הצדדין שלו הנוגע בהן אינו טמא משום כירה הרחב שלו שיושבין עליו בשעת בשול מתטמא אם נטמא הדוכן וכן הכופה את הסל ובנה כירה על גבה הרי זו טמאה משום כלי עץ לא משום כירה לפיכך אינה מקבלת טמאה מאוירה ככירה 

תנור גדול שיריו ארבעה טפחים והקטן שיריו רבו כיצד אם נשבר בגדול ארבעה ובקטן רבו מקבל טמאה פחות מכאן אינו מקבל טמאה וכן אם נטמא ונתצו עד ששיר בו פחות מארבעה בגדול או בפחות מרב בקטן טהור נשאר בו ארבעה או רב בקטן עדין הוא בטמאתו והכירה שיריה שלש אצבעות הכפח שעשאהו לאפיה שעורו כתנור לבשול שעורו ככירה 

תנור שנטמא ולא רצה לכתתו כיצד מטהרין אותו חולקו לשלשה חלקים וגורר את הטפלה שעל החרסים עד שנמצא כל חרס מהן עומד על הארץ בלא טיט על גביו חלקו לשנים אחד גדול ואחד קטן הגדול טמא והקטן טהור חלקו לשנים בשוה כל אחד מהן טמא לפי שאי אפשר לכון אבל טבלא של חרס שיש לה דפן שנחלקה לשנים טהורה ואם היה אחד גדול ואחד קטן הגדול טמא 

תנור שחלקו לשלשה ואחד גדול כשנים הגדול טמא והשנים הקטנים טהורין חתכו חליות לרחבו אם היה גבה כל חליא וחליא פחות מארבעה טפחים טהור חזר וסדר החליות זו על גבי זו והמריח עליהם בטיט והחזירו תנור כשהיה הרי זו כמו שעשה תנור אחר ואינו מקבל טמאה אלא מכאן ולהבא והוא שיסיקנו כדי לאפות בו ספגנין אחר שמרחו הרחיק ממנו את הטפלה ונתן חול או צרורות בין החליות ובין הטפלה אינו מקבל טמאה לעולם וזהו שאמרו הנדה והטהורה אופות בו והוא טהור היתה בו חליא אחת שיש בה ארבעה טפחים היא מתטמאה במגע ולא מתטמאת באויר ושאר החליות טהורות 

תנור שבא מחתך מבית האמן ועשה לו סמוכין שמקבצין אותו להיות כאחד ונתנם עליו והוא טהור ונטמא כשיסיר את הסומכין אותו יטהר ואפלו החזירן הרי הוא טהור מרחו בטיט מקבל טמאה להבא ואינו צריך להסיקו שכבר הסק 

תנור שחתכו חליות ונתן חול בין חליא לחליא וטח בטיט על הכל מבחוץ הרי זה מקבל טמאה 

יורת הערביים שהוא חופר בארץ וטח בטיט אם יוכל הטיט לעמד בפני עצמו מקבלת טמאה ואם לאו טהור 

המביא שברי חרס ודבקן זה בזה ועשאן תנור ועשה לו טפלה מבית ומבחוץ והסיקו הרי זה מקבל טמאה אף על פי שאין בכל אחד מהן כשעור 

פטם שקרזלו ועשאהו תנור ועשה לו טפלה מחוץ אף על פי שמקבל על דפנותיו כשעור הרי זה טהור שכלי חרס שטהר אין לו טמאה לעולם אלא אם כן עשאהו תנור ועשה לו טפלה מבית ומבחוץ 

תנור של סדקין שעשה טפלה לכל אחד ואחד ומקום הסדקין מגלה אינו מקבל טמאה נתן טיט או סיד או גפסיס על גבי הסדקין הרי זה מתטמא נתן עליהן חרסית או זפת וגפרית שעוה ושמרים בצק או גללים טהור זה הכלל דבר שאין עושין ממנו תנור אינו מחבר את הסדקין 

סדק תנור שנתנו כלפי זוית ומרח בטיט מן הצדדין טהור 

דף של תנור שנתנו בזוית להיות אופה בו טהור ואם יש בו רב תנור מקבל טמאה 

תנור שנתן בו עפר עד חציו אם נטמא מאוירו בלבד אינו מתטמא אלא מעפר ולמעלה ואם נטמא במגע ונגעה טמאה בו מתוכו נטמא כלו אף מעפר ולמטה 

הכירה מקום שפיתת שתי קדרות והכפח מקום שפיתת קדרה אחת לפיכך כירה שנחלקה לארכה טהורה לרחבה עדין מקבלת טמאה הכפח שנחלק בין לארכו בין לרחבו טהור 

הקלתות של בעלי בתים שנפחתה קרקעיתה אם היה עמק הפחת פחות משלשה טפחים הרי זו מקבלת טמאה שאם יסיק בפחת מלמטה תתבשל הקדרה מלמעלה היה הפחת עמק שלשה או יתר אינה מקבלת טמאה שהרי האש רחוקה מן הקדרה ואינה בשלה נתן אבן או צרור על פי הפחת עדין היא בטהרתה מרחו בטיט נעשת האבן קרקע הכירה ומקבלת טמאה מכאן ולהבא 

כל ידות הכלים הרי הן ככלים ואם נטמא הכלי נטמאה ידו הצריך לה בתשמישו ושאין צריך לה טהור כמו שיתבאר לפיכך האבן היוצאת מן התנור טפח ומן הכירה שלש אצבעות חבור ואם נטמא התנור והכירה נטמאו אבנים אלו ואכלין ומשקין הנוגעין באבנים אלו נטמאו ואם נגעו בחוץ לטפח של תנור או בחוץ לשלש אצבעות של כירה טהורין 

הכפח עשאהו לאפיה שעורו כתנור עשאהו לבשול שעורו ככירה 

מוסף התנור של בעלי בתים טהור ושל נחתומין טמא בטמאת התנור מפני שסומך עליו את השפוד כיוצא בו מוסף יורה של שולקי זיתים טמא ושל צבעים טהור 

עטרת הכירה טהורה וטירת התנור והוא המקום הבנוי בצדו שמניחין בו את הפת בעת רדיתה בזמן שהיא גבוהה ארבעה טפחים טמאה בטמאת התנור פחות מארבעה טפחים טהורה לפי שאינה חבור לו ואם חברה לתנור אפלו על שלש אבנים טמאה 

בית הפך ובית התבלין ובית הנר שבכירה אם נטמאת הכירה במגע נטמאו כלן ואם נטמאת באויר לא נטמאו לפי שאינן חבור לה אלא מדברי סופרים ולפיכך עשו לה הכר כדי שלא ישרפו על מגען תרומה וקדשים וכן כל שאנו אומרין בענין זה שהוא מתטמא במגע ואינו מתטמא באויר אינו חבור אלא מדבריהם ועשו לו הכר זה כדי שלא ישרפו עליו קדשים אלא תולין 

חצר הכירה בזמן שהיא גבוהה שלש אצבעות הרי זו חבור ואם נטמאת הכירה או חצרה בין באויר בין במגע נטמאת השניה היתה החצר פחותה מכאן ונטמאת אחת מהן במגע נטמאת השניה אבל אם נטמאת אחת מהן מאוירה בלבד אין חברתה טמאה לפי שאינה חבור לה אלא מדבריהם היתה חצר הכירה מפרשת ממנה בזמן שהיא גבוהה שלש אצבעות הרי זו חבור לה בין לטמאת מגע בין לטמאת אויר היתה פחות מכאן או שהיתה החצר חלקה ואין לה שפה אין חבור לה ואם נטמאת הכירה בין מאוירה בין במגע החצר טהורה וכן אם נטמאת החצר הכירה טהורה 

פטפוטי כירה שלשה היה גבה כל אחד מהן שלש אצבעות או פחות אם נטמאת הכירה בין במגע בין באויר נטמאו שלשתן וכן אם היו ארבעה נטל אחד מהן אם נטמאת הכירה במגע נטמאו שני הפטפוטים שנשארו ואם נטמאת באויר לא נטמאו עמה עשה לה שני הפטפוטים זה כנגד זה אם נטמאת הכירה במגע נטמאו ואם נטמאת באויר לא נטמאו היו הפטפוטים גבוהין משלש אצבעות ולמטה מתטמאין עמה בין שנטמאת במגע בין שנטמאת באויר ומשלש ולמעלה מתטמאין עמה אם נטמאת במגע אבל אם נטמאת מאוירה בלבד אין מתטמאין עמה היו משוכין מן השפה בתוך שלש אצבעות מתטמאין עמה בין שנטמאת במגע בין שנטמאת באויר היו חוץ לשלש אצבעות מתטמאין עמה אם נטמאת במגע ואם נטמאת באויר בלבד אין מתטמאין עמה ואין מדקדקין בכל השעורין האלו שכלן הן מדברי סופרים 

כלי חרס אינו מקבל טמאה עד שיהיה מקבל ועשוי לקבלה אבל אם לא היה לו בית קבול או שהיה מקבל ולא נעשה לקבלה אינו מקבל טמאה כלל לא מן התורה ולא מדברי סופרים לפיכך הכסא והמטה והספסל והמנורה והשלחן של חרס וכן כל כיוצא בהן מכלים שאין להם תוך אינן מקבלין טמאה וכן הסילונות שהמים מהלכין בהן אף על פי שהן כפופין ואף על פי שהן מקבלין הרי הן טהורין מפני שלא נעשו לקבלה אלא כדי שיצאו מהן המים וכן חבית של שיטים וחבית הדפונה בשולי המחץ הואיל ונעשית כמו בית יד שנושאין בה המחץ ולא נעשית לקבלה אינה מקבלת טמאה 

פנס שהיה בו בית קבול שמן מקבל טמאה ושאין בו טהור וכן מגופת היוצרים שיש לה תוך טמאה 

משפך של בעלי בתים טהור ושל רוכלין מתטמא מפני שמטהו על צדו ומריח בו ללוקח 

כסוי כדי יין וכדי שמן והחביות טהורות שלא נעשו לקבלה ואם התקינן לתשמיש מתטמאין 

כסוי האלפס בזמן שהוא נקוב ויש לו חדוד טהור ואם אינו נקוב ואין לו חדוד מתטמא מפני שהאשה מסננת לתוכו את הירק זה הכלל כל המשמש בכלי חרס כשהוא כפוי טהור 

טיטרוס אף על פי שהוא נקוב ומוציא פרוטות מתטמא שהרי המים מתכנסין בצדדין והן עשויין לקבלה 

הלפיד של חרס שמניחין מטליות הבגדים והשמן בתוכו והוא דולק מתטמא וכן כלי שמניחין תחת הנרות לקבל השמן מתטמא 

גסטרא שמניחין תחת הכלים לקבל משקין הנוזלין מן הכלי מקבלין טמאה 

ספינה של חרס אף על פי שהיא מקבלת אינה מקבלת טמאה שאין הספינה בכלל הכלים האמורין בתורה בין היא של חרס בין היא של עץ בין גדולה בין קטנה 

כל הכלים שנשברו ונפסדה צורתן אין שבריהן מקבלין טמאה אף על פי שאותן השברים ראויין לתשמיש חוץ משברי כלי חרס שאם היה בהן חרס הראוי לקבל הרי הוא מקבל טמאה שנאמר  "וכל כלי חרס" מפי השמועה למדו שזה לא בא לרבות אלא שברי כלי חרס במה דברים אמורים כשהיה לחרס זה תוך לקבל בו המשקין כשהיה החרס יושב לא סמוך אבל אם אינו יכול לקבל אלא אם כן סומכין אותו אינו מקבל טמאה 

החרס שאינו יכול לישב כדי שיקבל מפני אזנו או שהיה בו חדוד והחדוד מכריעו לצד אחר הרי זה טהור אף על פי שנטלה האזן או נשבר החדוד שכל כלי חרס שטהר שעה אחת אין לו טמאה לעולם 

כלי חרס ששוליהן חדין כמזרקות שנשברו ושוליהן מקבלין אף על פי שאינן מקבלין אלא אם כן נסמכו כגון שולי הקרפיות והכוסות הרי אלו מקבלין טמאה שלכך נעשו מתחלתן שיהיו שוליהן מקבלין בסמיכה או באחיזה 

כמה יקבל החרס ויהיה מקבל טמאה אם היה הכלי כשהיה שלם ומכיל כדי סכת אדם קטן עד חביות שהן מקבלות כסאה או קרוב ונשברו ונשאר בחרסים בין מקרקעיהן בין מדפניהן חרס שהוא מקבל כשהוא יושב רביעית הרי זה מקבל טמאה 

היה הכלי מחבית המכילה כסאה עד חבית המכילה סאתים או יתר ונשברה אם היה בחרס הנשאר כדי לקבל חצי לוג הרי זה מקבל טמאה היה הכלי מחבית המכילה סאתים עד חצבים גדולים ונשברו אם נשאר מהן חרס המקבל לוג הרי זה מקבל טמאה היו החרסים מקבלין פחות משעורין אלו אין מקבלין טמאה 

כלי חרס קטן כגון הפך וכיוצא בו שנשבר ונשאר מקרקעיתו חרס המקבל כל שהוא כשהוא יושב והיה חד ביותר שנמצא ככלי קטן הרי זה מקבל טמאה ואם נשאר מדפנותיהן חרס המקבל אינו מקבל טמאה לפי שדפנות כלים אלו וכיוצא בהן כשוין הן ואין להן תוך הנכר ונמצאו כפשוטי כלי חרס 

חזקת חרסים הנמצאים בכל מקום טהורים חוץ מהנמצאים בבית היוצר מפני שרבן גסטריות הן לכלים והגסטרא מקבלת טמאה אף על פי שהיא משברי כלים 

כמה שעור השבר שישבר כלי חרס ויטהר מטמאתו אם היה טמא או לא יקבל טמאה אם היה טהור העשוי לאכלין משינקב במוציא זיתים והעשוי למשקין משינקב במכניס משקין כשמניחין אותו על המשקה יכנס המשקה לכלי בנקב העשוי לכך ולכך מטילין אותו לחמרו והרי הוא מקבל טמאה עד שינקב במוציא זית ולא אמרו במוציא משקה אלא בגסטרא בלבד לפי שהיא עשויה לקבל המשקין הנוזלים מן הכלים ואם הוציאה משקין הרי זה בטל תשמישה 

חמש מדות בכלי חרס נקב במוציא משקה טהור מלהתטמא משום גסטרא ועדין הוא חשוב כלי לקדש בו מי חטאת נקב בכונס משקה אינו ראוי לקדש בו מי חטאת ועדין כלי הוא חשוב להכשיר הזרעים במשקין התלושין בו כמו שבארנו נקב כשרש קטן אין המים שבתוכו מכשירין את הזרעים והרי הן כמו שאינן בכלי ועדין כלי הוא חשוב לקבל בו זיתים ומקבל טמאה נקב במוציא זיתים טהור והרי הוא ככלי גללים ואבנים שאין מקבלין טמאה ועדין כלי הוא חשוב להציל בצמיד פתיל עד שיפחת רבו כמו שבארנו בטמאת מת  

החבית שעורה כאגוזים האלפס והקדרה שעורן כזיתים וכן ערבה של חרס אפלו היתה גדולה ומחזקת ארבעים סאה בלח ונפחתה במוציא זיתים אף על פי שהוא מטה על צדה ולש בה טהורה שמתחלתה לא נעשית לכך 

הפך והטני שעורן בשמן והצרצור שעורו במים 

נר שנטל פיו טהור ושל אדמה שהסק פיו בפתילה אינו מקבל טמאה ואינו בכלל כלי חרס עד שיסק כלו בכבשן ככלי חרס 

חבית שנפחתה וכשמטין אותה על דפנה מקבלת או שנחלקה כמין שתי ערבות עדין היא מקבלת טמאה נתרעעה ואינה יכולה להטלטל בחצי קב גרוגרות טהורה 

חבית שנטלו אזניה הרי היא כגסטרא אפלו אזן אחת נסדקה למטה מאזניה אף על פי שאזניה קימות הרי זו כגסטרא ואם עשאה מתחלה שלא באזנים נדונת כחבית 

חבית שנסדקה בכבשן ונמצא שהיא כשתי גסטראות אם משנגמרה מלאכתה נסדקה כל גסטרא מהן מקבלת טמאה ואם נסדקה קדם שתגמר מלאכתה ואחר כך נשרפה בכבשן טהורה והיאך יודע דבר זה אם היו שבריה שוין ותוכה מאדים עד שלא נגמרה מלאכתה נסדקה אין שבריה שוין ואין תוכה מאדים בידוע שאחר שנגמרה מלאכתה נשברה ומקבלת טמאה כשאר שברי כלי חרס הראויין לתשמיש 

גסטרא שנתרעעה ואינה מקבלת משקין אף על פי שמקבלת אכלין הרי זו טהורה שאינה עשויה אלא לקבל משקין הדולפין כמו שבארנו ואם היתה דולפת אין עושין גסטרא לגסטרא וכן גסטרא שנפחתה או שנחלקה לשתים טהורה שלא אמרו שירים של שירים מתטמאין אלא שירי כלי חרס בלבד הן שמתטמאין 

גסטרא שחדודין יוצאין ממנה בין שהיתה יושבת בין שהיתה מטה על צדה כל המקבל מן החדודין זיתים כשיתמלא הגסטרא זיתים מטמא במגע וכנגדו מתטמא באויר וכל שאין מקבל עמה בזיתים מתטמא במגע ואין כנגדו מתטמא באויר 

כיצד מתטמא במגע ואין כנגדו מתטמא באויר שאם נגעה הטמאה בגסטרא מתוכה מתטמא החדוד נכנסה הטמאה באויר הגסטרא אפלו היתה כנגד החדוד לא נטמא החדוד 

וכיצד כנגדו מתטמא באויר שאם היתה הטמאה באויר הגסטרא כנגד החדוד נטמא החדוד עם הגסטרא ועל דרך זה הוא בכל מקום שנאמר  "בכלי חרס" ובתנור וכירים מתטמא במגע וכנגדו באויר או אין מתטמא כנגדו באויר וכן כל טמאת מגע האמורה בענין כלי חרס או תנור וכירים הוא שתגע הטמאה בהן מתוכן וכל טמאת אויר הוא שלא תגע הטמאה כלל אלא תכנס לאויר בלבד 

חבית שנתרעעה וטפלה בגללים אף על פי שהוא נוטל את הגללים והחרסים נופלים הרי זו מקבלת טמאה מפני שלא בטל שם כלי מעליה נשברה ודבק חרסיה אחר שפרשו או שהביא חרסים ממקום אחר וטפלם בגללים אף על פי שנוטל את הגללים וחרסיה עומדין הרי זו טהורה מפני שבטל מעליה שם כלי היה בהן חרס מחזיק רביעית כנגד אותו החרס בלבד מתטמא באויר מפני שהוא כלי בפני עצמו ושאר החבית אינו מתטמא עד שתגע בה הטמאה מתוכה מפני שאינה כלי שלם 

חבית שנקבה וסתם הנקב בזפת ואחר כך נשברה אם יש בחרס הסתום בזפת כדי להחזיק רביעית הרי זה מקבל טמאה מפני שהוא משברי החבית ולא בטל שם כלי מעליה אבל חרס שנקב אחר שפרש מן הכלי וסתם הנקב בזפת אף על פי שהוא מחזיק רביעית טהור שהחרס שנקב בטל שם כלי מעליו וטהר וכל שטהר בכלי חרס שעה אחת אין לו טמאה לעולם 

קומקומוס שנקב ועשאהו בזפת טהור שאינו יכול לקבל החמין כצונן וכן כלי הזפת והשעוה וכיוצא בהן טהורין ואינן בכלל הכלים 

משפך של חרס שפקקו בזפת אינו מקבל טמאה שאין הזפת משימו כלי קבול אבל משפך של עץ שסתמו הרי זה ככלי קבול ומתטמא 

כבר בארנו שכל יד הכלים שהכלי צריך לה בשעת תשמישו הרי היא חשובה כגוף הכלי להתטמא ולטמא לפיכך הטופל כלי חרס הבריא אם נטמא הכלי הרי אוכלין ומשקין הנוגעין בטפלה טהורין שאין הכלי צריך לטפלה זו אבל הטופל את כלי חרס הרעוע הרי הטפלה חשובה כגוף הכלי וכן המהדק את הקרויה של חרס הדולין בה המים אם חפה אותה בעור או בקלף וכיוצא בהן אם היתה רעועה הרי הן כגופה 

הטופל כלי חרס להיות מבשל בו אינו חבור טפל כלים להיות זופת בהן חבור 

חבית שנקבה ועשאה בזפת בבעץ וגפרית בסיד ובגפסים אינן חבור ושאר כל הדברים חבור 

דברים הלחין המשוכין שטופלין בהן הפטסין של מים כדי שלא ידלף הכלי הרי הן כגופו של כלי שאפלו נטמא הכלי מאוירו אכלין ומשקין הנוגעין בטפלה טמאין וכן טפלו של תנור הרי הוא כחרס התנור והוא שיהיה בעבי הטפלה עד טפח שהוא צרכו של תנור אבל יתר על טפח אינו מצרך התנור והנוגעין ביתר על טפח מעביו טהורים טפלת הכירה עביו שלש אצבעות 

חבית שנקבה וסתמה בזפת יותר מצרכה הנוגע בצרכה טמא וביתר מצרכה טהור זפת שנטפה על חבית הנוגע בה טהור 

מחם שטפלו בחמר ובחרסית ונטמא הנוגע בחמר טמא והנוגע בחרסית טהור שאין החרסית מתחבר לכלי 

מגופת החבית שטפל בטיט עליה ועל החבית אינה חבור לה ואם נגעו משקין טמאין בחבית לא נטמאת המגופה ואם נגעו במגופה לא נטמאו אחורי החבית 

כלי נחשת שזפתן אין הזפת חבור ואם ליין הרי זה כגוף הכלי 

בצק שבסדקי הערבה שנגע בו שרץ אם בפסח הואיל ואסורו חשוב חוצץ ולא נטמאת הערבה ואם בשאר ימות השנה אם היה מקפיד עליו הערבה טהורה ואם רוצה בקיומו הרי הוא כערבה ונטמאת הערבה 

המשיחות והרצועות שבמטפחות הספרים ושבמטפחות התינוקות תפורות חבור וקשורות אינן חבור וכן רצועות שבמעדר ושבשק ושבקפה אבל שבאזני כלי חרס אפלו תפורות אינן חבור שאין חבורין לכלי חרס 

יד קורדום היוצא מאחריו שלש אצבעות חבור והיתר על שלש הנוגע בו טהור יד קורדום מלפניו טפח הסמוך לברזל חבור יתר על כן הנוגע בו טהור 

שירי הפרגל טפח ויד מקבת של מפתחי אבנים טפח יד קרנס של זהבים טפחים ושל חרשים שלשה שירי מלמד הבקר ארבעה טפחים סמוך לדרבן יד קורדום שחופרין בו בדידין של מים ארבעה טפחים ויד קורדום של נכוש חמשה ויד בן פטיש חמשה ושל פטיש ששה וכן יד קורדום של בקוע ושל עדיר ששה יד מקבת של סתתין ששה שירי המרדע הסמוך לחרחור של מתכת שבראש המרדע שבעה טפחים יד המגרפה של בעלי בתים שמונה טפחים ושל סידין עשרה וכל היתר על זה אם רצה לקימו טמא יד כל משמשי האור כגון השפודין והאסכלאות אפלו ארכין כל שהן טמאין 

מקל שעשאהו יד לקורדום הרי הוא חבור לטמאה בשעת מלאכה ואם נגעה טמאה במקל כשהוא חורש או מבקע בו נטמא הקורדום ואם נגעה בקורדום נטמא המקל וכן הדיוסטר שהן כשני כלים והמסמר מחברן להיות מסך עליהן הרי הן חבור בשעת מלאכה קבעו בקורה הרי זה מקבל טמאה ואין הקורה חבור לו עשה קצת הקורה דיוסטר כל שהוא מן הקורה לצרך הדיוסטר חבור לדיוסטר והנוגע בשאר הקורה טהור שאין כל הקורה חבור 

עגלה שנטמאת הנוגע בעל ובקטרב ובעץ ובעבות אפלו בשעת מלאכה טהור והנוגע בחרב ובברך וביצול ובעין של מתכת ובלחיים ובעיראין טמא וכן מגרה שנטמאת הנוגע בידה מכאן ומכאן טמא והנוגע בחוט ובמשיחה ובאמה ובסניפין שלה טהור שאין אלו חבור לה אבל הנוגע במלבן של מסר הגדול טמא 

מכבש של חרש שנטמא הרמח שבו הנוגע במכבש טהור מגרה שנטמא הנוגע בקשטנית שהיא לפופה עליו טהור שאינה חבור קשת שהיתה מתוחה והחץ משוך עמה ונטמא החץ הנוגע ביתר ובקשת טהור ואפלו כשהיא מתוחה וכן מצודת האישות שנטמא החץ שלה לא נטמאת המצודה אפלו כשהיא מתוחה וכן מסכת נסוכה שנטמאת בשעת האריג הנוגע בכבד העליון והתחתון ובנירים ובקירוס ובחוט שהעבירו על גבי ארגמן ובעירה שאינה עתיד להחזירה טהור שכל אלו אינן חבור לבגד אבל הנוגע בנפש המסכת ובשתי העומד ובכפל שהעבירו על גבי ארגמן ובעירה שהוא להחזירה טמא שכל אלו חבורין לבגד 

הנוגע בצמר שעל האימה ובאשויה טהור הנוגע בפיקה עד שלא פרעה טמא משפרעה טהור 

החוט שהשילו למחט אפלו קשור משני צדדין אינו חבור הכניסו לבגד החוט חבור לבגד ואין המחט חבור לבגד ואין החוט כלו חבור לבגד אלא כל שהוא לצרך התפירה חבור שאינו לצרך התפירה אינו חבור החוט שפרש מן הבגד אפלו מאה אמה כלו חבור חבל שקשור בחרס אפלו מאה אמה כלו חבור קשר בו חבל אחד מן הקשר ולפנים חבור מן הקשר ולחוץ אינו חבור החבל שהוא קשור בקפה אינו חבור אלא אם כן תפר 

החוטין היוצאין מן האריג ושבתחלת היריעה ושבסופה והן הנקראין נימין כמה שעורן של סדין ושל סודרין ושל צעיף ושל פליון של ראש שש אצבעות ושל חלוק שהוא קרוע מתחלתו ועד סופו ואחר שלובשין אותו מקבצין אותו בלולאות שעור חוטיו עשר אצבעות הסגיס והרדיד והטלית שלש אצבעות וכל היתר על השעורין האלו הנוגע בו טהור אף על פי שהבגד טמא במדרס או בשאר טמאות ואין צריך לומר שאם נגעה טמאה ביתר שהבגד טהור 

נימי הכפה של ראש והמסוה שמניחין הערביים על פניהם והקלקלין השזורין מן השער והפנדא שלובש האדם על בשרו והשמלה והפרגוד שמניחין על הפתחים כמו פרכת נימיהן כל שהן 

משקלת שנטמאת הרי שנים עשר טפח מן החוט שלה חבור לה וכל הנוגע בחוץ לשנים עשר טפח טהור ומשקלת של חרשים שמונה עשר טפח ושל בנאין חמשים אמה והיתר על מדות אלו אף על פי שהוא רוצה בקיומו טהור 

משקולות של סידין ושל צירין אפלו ארכין כל שהן טמאין 

חוט מאזנים של זהבים של פלס ושל שוקלי ארגמן טוב שאוחז השוקל בו ותולה המאזנים מידו שלש אצבעות קנה שלה וחוטיה כל שהן חוטי מאזנים של מוכרי עששיות של מתכות וכיוצא בהן שלשה טפחים קנה שלה וחוטיה שנים עשר טפחים חוט מאזנים של חנונים ושל בעלי בתים טפח קנה המאזנים וחוטיה ששה טפחים חוט מאזנים של צמרים ושל שוקלי זכוכית טפחים קנה מאזנים וחוטיה תשעה טפחים והיתר על השעורין אלו אינן חבור 

החבל שמסרגין המטות מאימתי הוא חבור לטמאה משיסרג בו שלשה בתים והנוגע בחבל מן הקשר ולפנים טמא מן הקשר ולחוץ עד שלש אצבעות טמא מפני שהן צרכיו של קשר הרי הן מכלל המטה וחוץ לשלש אצבעות טהור שאינו לצרך הכלי שאפלו פסקו אין הקשר נתר 

חבל היוצא מן המטה שהיא טמאה עד סוף ארבעה טפחים הנוגע בו טהור שאינו מצרכי המטה לפי שאינו ראוי לכלום מתחלת חמשה ועד סוף עשרה טמא מפני שתולין בו את המטות מעשרה ולחוץ טהור מפני שהוא יתר על צרך המטה 

אבנט של אריג שמקיפין אותו על המטה כדי לקבץ איבריה והוא הנקרא מזרן שמקצתו יוצאה מן המטה עד עשרה טפחים הרי הוא מצרכי המטה יתר על כן אינו מצרכי המטה ומזרן שבלה אם נשאר ממנו שבעה טפחים כדי לעשות ממנו חבק לחמור הרי זה מקבל טמאה 

מטה שהיתה טמאה מדרס ומזרן יוצא ממנה עד עשרה טפחים הרי הוא אב טמאה כמטה עצמה והכל מדרס מעשרה ולחוץ הרי הוא כמגע מדרס דרס הזב על המזרן היוצא מעשרה ולפנים הרי המטה כלה מדרס מעשרה ולחוץ טהורה במה דברים אמורים למדרס אבל לשאר טמאות אפלו מאה אמה כלו חבור כיצד מזרן שהוא כרוך על המטה והכניס קצתו לאהל המת או שנגע שרץ בקצתו או שנפלו משקין טמאין על מקצתו נטמאת המטה ואפלו היה הקצה שנטמא יוצא מן המטה מאה אמה 

מטה הטמאה מדרס וכרך לה מזרן הכל טמא מדרס הפרישו המטה מדרס כשהיתה והמזרן מגע מדרס היתה טמאה טמאת שבעה וכרך לה מזרן כלה טמאה טמאת שבעה הפרישו היא טמאה כשהיתה והמזרן טמא טמאת ערב היתה טמאה טמאת ערב וכרך לה מזרן הכל טמא טמאת ערב הפרישו היא טמאה טמאת ערב והמזרן טהור 

מטה שכרך עליה מזרן ונגע בהן המת הכל טמא טמאת שבעה פרשו טמא טמאת שבעה נגע בה שרץ וכיוצא בהן טמאין טמאת ערב פרשו טמאין טמאת ערב 

כרע שהיתה טמאה מדרס וחברה למטה המטה כלה מדרס פרשה הכרע טמאה מדרס כשהיתה והמטה מגע מדרס וכן אם היתה הכרע טמאה טמאת שבעה וחברה למטה המטה כלה טמאה שבעה כאלו נגע המת בכרע שלה ואם הזה על המטה טהרה והכרע בכללה ואם פרשה קדם הזיה הכרע טמאה טמאת שבעה כשהיתה והמטה טמאה טמאת ערב היה הכרע טמאה טמאת ערב וחברה למטה הכל טמא טמאת ערב פרשה היא טמאה טמאת ערב והמטה טהורה שאין הטמא טמאת ערב מן המת מטמא לא אדם ולא כלים מפני שהוא ולד כמו שבארנו וכן הדין בשן של מעדר שנטמא במת ואחר כך חברו למעדר 

כמה שעור הבגד להתטמא שלשה טפחים על שלשה טפחים למדרס ושלש אצבעות על שלש אצבעות מכונות עם המלל לטמאת המת או לשאר טמאות במה דברים אמורים בבגדי צמר ופשתים אבל בגדים של שאר מינין אין מקבלין טמאה מכל הטמאות אלא אם כן היה בהן שלשה טפחים על שלשה טפחים או יתר שנאמר  "או בגד" מפי השמועה למדו שבא הכתוב לרבות שלשה טפחים על שלשה טפחים כשאר בגדים לטמאה במה דברים אמורים בקרעים מן הבגדים אבל האורג בגד בפני עצמו כל שהוא הרי זה מקבל שאר טמאות חוץ מטמאת מדרס שאין מקבל אותה אלא הראוי למדרס 

הבגדים העבים ביותר כגון הלבדין והנמטין הקשין או הבגדים הרכין ביותר כגון בגדי פשתן של מצרים שהבשר נראה מתחתן אינן מקבלין טמאה עד שיהיה בקרע שלשה על שלשה טפחים בין למדרס בין לשאר טמאות 

כל הקליעות מקבלות טמאה בבגדים אחד הקולע חוטים ועשאן פיף או האורגן ועשאן אבנט וכיוצא בו חוץ מקליעה שעושין הצמרים לקשר בה הצמר שהיא טהורה הקלע שבית קבול אבן שבה ארוג או עור מקבלת טמאה נפסק בית אצבע שלה טהורה נפסק  הפקיע שלה בלבד עדין היא בטמאתה המכמורות והרשתות מקבלין טמאה והחרם מקבל טמאה מפני זוטו מפני שעיני אותה השבכה דקין ביותר והרי היא כבגד העושה בגד מן החרם טהור מן זוטו מתטמא 

עשה חלוק מן המשמרת אם יש בו שלשה על שלשה מקבל טמאה 

משמרת של יין שבלתה אם משמשת מעין מלאכה ראשונה טמאה ואם לאו טהורה 

מטפחות ספרים המצירות אין מקבלין טמאה מפני שאינן משמשין אדם שהרי ציורן מעיד עליהן שבשביל ספר נעשו ושאינן מצירות מתטמאות בשאר טמאות חוץ מטמאת מדרס מפני שאומרין לו עמד ונעשה מלאכתנו כמו שבארנו בענין משכב ומושב 

כסת הסבלים שמניחין על כתפיהן מפני המוט מתטמאה במדרס ומשמרת של יין אינה מתטמאה במדרס 

בגד שחשב עליו לצורות אינו מקבל טמאה בטל מחשבתו מקבל טמאה בעל הבית שעשה מטפחות לחפות בהן כתלים או עמודים אינם מקבלות טמאה 

חלוק העשוי כסבכה כדי לשחק בו שותי שכר אינו מקבל טמאה 

כפה שנתנו על הספר טהור מלקבל טמאת מדרס אבל מתטמא במת ובשאר טמאות 

העושה אספלנית בין על העור בין על הבגד אף על פי שיש בהן שעור טהורין עשה עליהן מלוגמא על הבגד אינו מקבל טמאה שהרי נתלכלך ואינו ראוי ועל העור מקבל טמאה מפני שהוא מתקנח וראוי למשכב 

מאימתי יקבל הבגד טמאה משיארג בו שלש אצבעות על שלש אצבעות וכל הכלים הנארגין במחט כגון הכיס ואנפליא אין מקבלין טמאה עד שתגמר מלאכתן 

כל הכלים הנעשין על גבי מחט כגון מצודה כיון שנעשה בהן בית קבול מלאכתן מקבלין טמאה 

סבכה שמניחות הבנות בראשיהן אם התחילו לעשות אותה מפיה אינה מקבלת טמאה עד שיגמר קרקעיתה ואם התחילה מקרקעיתה אינה מקבלת טמאה עד שיגמר את פיה ושביסה מקבלת טמאה בפני עצמה וחוטיה חבור לה לטמא ולהתטמא 

סבכה שנקרעה אם אינה מקבלת רב שער הראש טהורה 

חלוק של בגד או של לבד או של ניר מאימתי הוא גמר מלאכתו משיפתח את פיו הגדול לפי גדלו והקטן לפי קטנו ואם נטמא החלוק מאימתי הוא טהרתו משיבלה ואינו משמש מעין מלאכתו ראשונה נשתיר בו רבו מלמעלה עדין הוא בטמאתו רבו מלמטה טהור ואם נקרע מבית פיו טהור 

העושה חגור מצואר של בגד ומצדו של סדין אינו מקבל טמאה עד שימלל שפתותיו עשאהו מאמצע הבגד ומאמצע הסדין אינו מקבל טמאה עד שימלל מצד השני 

חגור שבלו צדדיו ואמצעיתו קימת טמא 

שפה שפרשה מן הבגד והתקינה לחגר בה את מתניו מקבלת טמאה מפני שהיא כאבנט 

טלית של עני שבלתה אם היו רב שפתותיה קימות אף על פי שאין בה שלש על שלש בריא הרי זו מקבלת טמאה אין שפתותיה קימות אם יש בה שלש על שלש חזק ובריא מקבלת טמאה ואם לאו אינה מקבלת טמאה וכן שאר בגדי עניים 

מטליות שאין בהן שלשה על שלשה אינן מקבלות טמאה ואם חשב עליהן והכינן מקבלות טמאה עד שיהיו פחות משלש על שלש שכל פחות משלש על שלש אינו מקבל טמאה כלל ואף על פי שהכינו 

פחות משלשה על שלשה שהתקינו לפקק בו את המרחץ ולנער בו את הקדרה ולקנח בו את הריחים וכיוצא באלו אם השליכו באשפה אינו מקבל טמאה תלאו במגוד או הניחו אחורי הדלת הרי זה כמי שהניחו בתוך בגדיו ועדין הוא חשוב אצלו ומקבל שאר טמאות חוץ מטמאת מדרס שהרי הוא פחות משלשה טפחים 

שלשה על שלשה שהיה משלך באשפה אם היה בריא כדי לצרור בו רבע הקב מלח גס ולא יקרע הרי זה מתטמא במדרס ואם לאו אינו מתטמא אבל אם היה בבית אם היה בריא אף על פי שאינו יכול לצרר בו מלח או שהיה צורר בו מלח ולא היה בריא הרי זה טמא מדרס 

שלשה על שלשה שנקרע ולא הבדלו הקרעים אם נותנו על הכסא וכשישב עליו יגע בשרו בכסא הרי זה טהור ואם לאו הרי זה מתטמא במדרס 

שלש על שלש שנמחה ממנו אפלו חוט אחד או שנמצא בה קשר או שני חוטין מתאימין הרי זו טהורה 

שלש על שלש שהשליכה באשפה טהורה החזירה מקבלת טמאה לעולם השלכתה מטהרתה והחזרתה מטמאתה חוץ משל ארגמן ושל זהורית טובה שאפילו היתה על האשפה מקבלת טמאה מפני שהיא חשובה 

שלש על שלש שנתנה בכדור או שעשאה כדור בפני עצמה טהורה אבל שלשה טפחים על שלשה טפחים שנתנו בכדור הרי הוא כמות שהיה ומתטמא במדרס עשהו כדור בפני עצמו אינו מתטמא במדרס שהרי התפר ממעטו משלשה על שלשה 

המפץ הוא המחצלת שאורגין אותה מן החבלים ומן הסוף ומן הגמא וכיוצא בהן ואין המפץ בכלל כלים האמורין בתורה ואף על פי כן מתטמא הוא במדרס דין תורה שהרי רבה הכתוב  "כל המשכב" וזה ראוי למשכב ועשוי לו וכן מתטמא במת ובשאר טמאות מדבריהן ככל פשוטי כלי עץ כמו שבארנו וזה כלל גדול שכל המתטמא במדרס מתטמא בשאר טמאות 

כבר בארנו שהבגד מתטמא בשלש על שלש כמו שבארנו בשאר טמאות ובשלשה טפחים על שלשה טפחים למדרס 

השק שעורו ארבעה טפחים על ארבעה טפחים העור חמשה על חמשה המפץ ששה על ששה בין למדרס בין לשאר הטמאות ופחות מן השעורין האלו טהורין מכלום במה דברים אמורים בקרע אחד מהן שנקרע בלא כונה אבל הקוצץ בכונה וקצץ אפלו טפח על טפח למושב או שלשה טפחים על שלשה טפחים למשכב הרי זה מתטמא במדרס בין שהיה הטפח על טפח שקצץ או השלשה בגד או שק או עור או מפץ וכן המקצע מאחד מהן לאחיזה כדי שיאחז בו בידו כדרך שעושין קוצצי תאנים שלא יזוקו אצבעותיהן הרי זה טמא בכל שהוא והוא שלא יהיה פחות משלש על שלש שכל פחות משלש אצבעות טהור מכלום 

המחבר שני טפחים מן הבגד ומן השק טפח שלשה מן השק ואחד מן העור ארבעה מן העור ואחד מן המפץ הרי זה טהור מן המדרס אבל אם חבר חמשה טפחים מן המפץ ואחד מן העור ארבעה מן העור ואחד מן השק שלשה מן השק ואחד מן הבגד הרי זה טמא מדרס זה הכלל כל שהשלים שעורו בחמור ממנו טמא מן הקל טהור 

בלויי נפה וכברה שהתקינן לישיבה טהורין ואינן מקבלין טמאה עד שיקצצם ואחר כך יהיו כמפץ 

חלוק של קטן אינו מתטמא במדרס עד שיהיה בו כשעור שלשה טפחים על שלשה טפחים ונמדד כפול כבריתו ואלו נמדדין כפולין בגדים שמלבישין אותן על הרגלים ועל השוקים ואת הראש והמכנסים והכובע והכיס של פנדא ומטלית שתלאה על השפה אם פשוטה נמדדת פשוטה ואם כפולה נמדדת כפולה 

הבגד שארג שלשה על שלשה נטמא במדרס ואחר כך השלים את כל הבגד כלו מדרס נטל חוט אחד מתחלתו טהר מן המדרס אבל טמא מגע מדרס והרי הוא ראשון ככלי שנגע במדרס נטל חוט אחד מתחלתו ואחר כך השלים את כל הבגד כל הבגד טמא מגע מדרס וכן בגד שנארג בו שלש אצבעות על שלש אצבעות ונטמא במת ואחר כך השלים עליו את כל הבגד הבגד כלו טמא מת נטל חוט אחד מתחלתו טהר מטמא מת אבל טמא מגע טמא מת נטל חוט אחד מתחלתו ואחר כך השלים את כל הבגד הכל טהור ולמה יהיה הכל טהור מפני שאמרו שלש על שלש שנתמעטה טהורה מכלום אבל שלשה על שלשה שנתמעטה אף על פי שטהרה מן המדרס הרי היא טמאה בכל הטמאות 

מטלית שהיא מדרס וטלאה על הקפה או על העור נעשה הכל ראשון לטמאה הפריש את המטלית הרי הקפה או העור ראשון מפני שנגעו במדרס והמטלית טהורה שכיון שטלאה והפרישה בטלה טלאה על הבגד או על השק נעשה הכל מדרס והרי הכל אב טמאה הפרישה הרי הבגד או השק ראשון שהרי נגע במדרס והמטלית אב טמאה כשהיתה שאינה בטלה על האריג תפר המטלית על הבגד כשטלאה מרוח אחת או משתי רוחות כמין גאם אינו חבור ולא נעשה הכל אב אלא מגע מדרס בלבד תפרה משתי רוחות זו בצד זו הרי היא חבור ונעשה הכל אב 

שלשה על שלשה שנטמא במדרס ואחר כך נחלק טהר מן המדרס ואין בקרעים אלו טמאה כלל והנם כשברי כלי שנטמא אבל בגד שנטמא במדרס וקרע ממנו שלש אצבעות על שלש אצבעות אותו הקרע טהר מן המדרס אבל טמא מגע מדרס שבעת פרישתו מן הבגד הגדול נטמא במגע 

סדין שנטמא במדרס ואחר כך עשאהו פרכת טהר מן המדרס ומאימתי הוא טהרתו מן המדרס משיקשר בו הלולאות שהוא נתלה בהן כשאר הפרוכות 

טלית שהיא מדרס והטבילה וקדם שיעריב שמשה התחיל לקרע ממנה קרע כיון שנקרע בה רבה שוב אינה חבור וטהרה כלה אף על פי שעדין נשתיר בה כדי מעפרת שלא נקרע שהרי הוא קורע והולך במה דברים אמורים בטבולת יום שכיון שלא חס עליה להטבילה כך לא יחוס לקרע את כלה ולפיכך טהרה כלה 

אלו עורות מתטמאין במדרס עור שחשב עליו לשטיחה ועור שמניחין על המטות מלמעלה לישן עליו ועור שמניחין על החמור תחת המשאוי ועור שמניחין בערס תחת הקטן ועור הכר ועור הכסת ועור שמניחין תחת השלחן בעת האכילה כדי שיפלו עליו הפרורין מפני שהוא נשען עליו ברגלו ועור שחוגר נופץ הפשתן עליו בעת שנופץ ועור שחוגר החמר עליו ועור שמניח הסבל על כתפו בעת שסובל ועור שמניח הרופא על ברכיו בעת שמפיס השחינין מפני שכל העורות האלו יושב עליהן ועור הלב של קטן שרירו יורד עליו כדי שלא יפסדו בגדיו ועור שעשאהו לנותנו על לבו בשעת הקציר מפני השרב ועור שלופפין הכסות בו ועור התפור בתבה שמניחין בו הבגדים שכל אלו מתהפכין עליהן ונשענין עליהן 

כל העורות המתטמאות במדרס אינן מתטמאין עד שיהיה בהן כשעור חמשה טפחים על חמשה טפחים ואלו עורות שאין מתטמאין במדרס עור שחוגר סורק הצמר בעת שסורק ועור שלופף בו הצמר הסרוק ועור שלופף בו הארגמן ועור התופר שמניחין בו הארגמן וכלן מתטמאין בשאר טמאות 

עור שעשאו חפוי לכלים טהור מכלום עשאו חפוי למשקלת מקבל שאר טמאות שהרי נעשה לקבלה ואינו מתטמא במדרס 

עור שעשאהו לעקבו ולפרסתו אם חופה את רב הרגל מתטמא ואם לאו טהור 

מנעל שעל האמום אף על פי שעדין לא לבשו אדם הרי זה מתטמא במדרס שכבר נגמרה מלאכתו 

כל עור הראוי להתטמא במדרס ואינו חסר מלאכה המחשבה מטמאתו ואם חשב עליו להיות עור שלחן וכיוצא בו הרי זה מתטמא במדרס ואם חסר מלאכה אין המחשבה מועלת בו עד שתגמר מלאכתו חוץ מן העור שמחפין בו המרכב מפני האבק שהמחשבה מועלת בו אף על פי שלא נגמרה מלאכתו במה דברים אמורים בעורות בעל הבית אבל עורות העבדן שסתמן למכירה אין המחשבה מטמאתן עד שיעשה בהן מעשה ויכינם למדרס 

אין אדם מטמא במדרס משכב או מרכב שאינן שלו שנאמר  "והנוגע במשכבו" גזל משכב ודרס עליו בלא נגיעה טהור ואם נתיאשו הבעלים טמא גנב משכב וישב עליו טמא שחזקתו שנתיאשו הבעלים שאינן יודעים מי גנבו ואם נודע שעדין לא נתיאשו הבעלים טהור לפיכך גנב שגנב עור וחשב עליו לשכיבה מחשבה מועלת לו ומתטמא במדרס אבל הגזלן אין מחשבתו מועלת אלא אם כן נתיאשו הבעלים 

עור שנטמא במדרס והתחיל לקרעו רצועות הרי הוא בטמאתו עד שימעטנו פחות פחות מחמשה טפחים 

כל כלי עור שנטמא במדרס הזב ושנהו לכלי אחר אם שנהו מפשוט לפשוט הרי הוא בטמאתו שנהו מפשוט למקבל וממקבל לפשוט טהור ובבגד הכל טמא כיצד חמת שעשאה שטיח ושטיח שעשאה חמת טהור אבל חמת שנטמאה מדרס ועשאה תורמיל או תורמיל שעשאהו חמת הרי הן מדרס כשהיו 

כר של בגד שנטמא במדרס ועשאהו סדין או סדין שעשאהו כר או כסת בגד שעשאהו מטפחת או מטפחת שעשאהו כסת הרי הן מדרס כשהיו 

כלים שעקר עשיתן לקבלה ולמשכב כאחד כגון הכרים והכסתות והשקין והמרצופין אם נפחתו אף על פי שטהרו מלהתטמא במת ובשאר טמאות מפני שאינן יכולין לקבל הרי הן מתטמאין במדרס שעדין הן ראויין למדרס אבל כלים שעקר עשיתן לקבלה בלבד כגון החמת והתורמיל אם היו גדולים כדי שיהיו ראויין לישב עליהן הואיל ויושבין עליהן מפני גדלן הרי הן מתטמאין במדרס כל זמן שהן שלמין נפחתו אף על פי שאפשר עדין לישב עליהן אין מתטמאין במדרס שעקר עשיתן לקבלה בלבד הואיל ובטלו מלקבל טהרו מלהתטמא לא במדרס ולא בשאר טמאות וכמה הוא שעורן ויהיו ראויין למדרס החמת שבעה קבין והילקוט חמשה והקלסתר שתולין בו השעורים בראש הבהמה ארבעה והכריתית שמערין בה המים סאה פחות משעורין אלו אינן ראויין למדרס ואין דרך העם לישב עליהן נפחתו וצרר מקום הפחת הרי הן טהורין וכאלו לא קשר מקום הפחת וכל החמתות שנפחתו וצררן טהורות חוץ משל ערביים מפני שכך הוא דרכן תמיד לצררן וחמת חלילין אין מתטמא במדרס שהרי אינה ראויה למדרס 

כל פשוטי כלי עץ העשויין לישיבה או לשכיבה או לרכיבה מתטמאין במדרס כגון המטה והכסא וכיוצא בהן 
המטה והכר והכסת של מת וכסא של כלה ומשבר של חיה וכסא של כובס שכובס עליו את הכלים וכסא של קטן שיש לו רגלים אף על פי שאין בו גבה טפח כל אלו מתטמאין במדרס 
כסא של ברזל שעושין בבית הכסא והעור נתון עליו הרי הוא מתטמא במדרס ובשאר טמאות הפריש עור המחפה על הברזל העור מתטמא במדרס והברזל מתטמא בשאר טמאות אבל לא במדרס 
טרסקל של גמי וכיוצא בו המחפה בעור מתטמא במדרס ובשאר טמאות הפריש העור מעליו העור מתטמא במדרס אבל הטרסקל טהור מכלום שהרי נעשה כשברי כלים 
ספסלין שבמרחץ ששתי רגליו של עץ מתטמא במדרס היתה אחת של עץ ואחת של שיש אינו מקבל טמאה 
נסרים שבמרחץ ששגמן אינן מקבלין טמאה שאינן עשויין לישיבה אלא כדי שיהלכו המים תחתיהן 
הכלכלה והסל שמלאן תבן או מוכין אף על פי שהתקינן לישיבה אינן מקבלין טמאת מדרס שאינן ראויין לישיבה ואם סרגן בגמי או במשיחה על פיהן מתטמאין במדרס 
קורת בית הבד שעשה ראשה האחד כסא אינו מתטמא במדרס מפני שאומרין לו עמד ונעשה מלאכתנו אבל אם קבע את הכסא בקורת בית הבד הכסא מתטמא במדרס ואם דרס הזב על הקורה לא נטמא הכסא וכן אם קבע הכסא בקורה גדולה או עשה ראש הקורה הגדולה כסא אין טמא אלא מקום הכסא בלבד ושאר הקורה טהור וכן הדין בכסא שקבעו בערבה שהוא טהור 
קצת הקורה שמתקן המסתת את האבן לישב עליו הרי מקום ישיבתו מתטמא במדרס ומקום ישיבה שאחורי הקרון טהור שאינה אלא ישיבת צער 
ראשי כלונסות שיושבין עליהן האמנין ושפין את האבנים וכיוצא בהן טהורין וכן כפת של תמרה שהוא יושב עליו אפלו גבוה טפח טהור שאין זה כלי וכן בול של עץ אף על פי שסרקו וכרכמו ועשאהו פנים לשער וכיוצא בו אינו כלי ולא מקבל טמאה עד שיחק בו 
ראשי כלונסות החקוקין אם חקקן לדעת מקבלין טמאה מצאן חקוקין אם חשב עליהן מקבלין טמאה מכאן ולהבא ואם חשב עליהן חרש שוטה וקטן או אדם שאינן שלו טהורין וכן כל כיוצא בהן מדברים שאינן מקבלין טמאה אלא במחשבה שאין לך מחשבה מועלת אלא מחשבת בעלים שהן בני דעה 
העושה כפה מן השאור ויבשה ויחדה לישיבה הרי בטלה מתורת אכל ומתטמאה במדרס שהרי משמשת תשמישי העץ 
מחצלת הקש מתטמאה במדרס ושל קנים ושל חלף טהורה מפני שאינה ראויה למדרס ושאר המחצלאות אם עשאה לשכיבה מקבלת טמאה עשאה לסכוך טהורה עשאה סתם גדולה סתמה לסכוך קטנה סתמה לשכיבה 
מחצלת שעשה לה קנים לארכה טמאה מדרס שעדין ראויה לשכיבה עשאה כמין כי טהורה עשה לה קנים לרחבה אם אין בין קנה לחברו ארבעה טפחים טהורה נחלקה לרחבה עדין מקבלת טמאה לארכה נשתירו בה שלשה מעדנים של ששה טפחים עדין היא ראויה למדרס ומתטמאה פחות מכאן טהורה וכן אם התיר ראשי מעדנים טהורה ואף טמאת מדרס לא תקבל המחצלת עד שתגמר מלאכתה ותתנקב כמו שבארנו 
תבה שפתחה מלמעלה טהורה מן המדרס שאינה ראויה לישב עליה ומקבלת שאר טמאות פתחה מצדה טמאה במדרס ובשאר טמאות 
עגלה של קטן מתטמאה במדרס שהרי נשען עליה 
מקל של זקנים טהור מכלום שאינו אלא לסיע 
סנדל של סידין והוא סנדל של עץ מתטמא במדרס מפני שהסיד פעמים מטיל בו עד שמגיע לביתו 
קב של קטע שיש בו בית קבול כתיתין מתטמא בשאר טמאות מפני בית קבולו ומתטמא במדרס שהרי נשען עליו 
ואלו טמאין משום מרכב מרדעת של חמור וטפיטן של סוס וכר הגמל ואכף של נאקה וכל כיוצא בהן הלוחות שמניחין על גבי החמור ואחר כך נותנין עליו המשאוי טהורות ואם היתה ראויה למרכב טמאה 
כלי עץ הראוי למדרס שקבעו בכתל בתוך הבנין קבעו בכתל ולא בנה על גביו או בנה על גביו ולא קבעו עדין מתטמא במדרס כשהיה קבעו במסמרים ובנה עליו טהור וכן מפץ שנתנו על גבי הקורות קבעו ולא נתן עליו את המעזיבה או שנתן עליו את המעזיבה ולא קבעו מתטמא במדרס קבעו ונתן עליו את המעזיבה טהור 

ספסל שנטל אחד מראשיו עדין הוא ראוי למדרס נטל השני טהור ואם יש בו גבה טפח מתטמא במדרס 

כסא של כלה שנטלו חפוייו טהור ואם לא היו חפוייו יוצאים ונטלו עדין הוא ראוי למדרס שכן דרכו להיות מטהו על צדו ויושב עליו 

כסא שנטלו חפוייו ועדין הוא ראוי לישיבה מתטמא נטלו שנים מחפוייו זה בצד זה טהור 

שדה שנטל העליון שלה טמאה מפני התחתון שהוא ראוי למדרס נטל התחתון טמאה מפני העליון נטלו שתיהן הרי הדפין טהורין 

תבה שנפחתה מצדה מתטמאה במדרס ובשאר טמאות מפני שראויה אף לישיבה והכל יושבין עליה נפחתה מלמעלה טהורה מן המדרס שהרי אינה ראויה לישיבה ומתטמאה בשאר טמאות שעדין היא מקבלת נפחתה מלמטה טהורה מכל טמאות אף על פי שאפשר לישב עליה בכסא מפני שעקר מעשיה לקבלה וכבר בטל העקר והמגורות שלה מתטמאות ואינן חבור לה וכן משפלת שנפחתה מלקבל רמונים אף על פי שראויה למדרס הרי היא טהורה מכלום מפני שעקר מעשיה לקבלה והואיל ובטל העקר בטלה הטפלה 

ערבה של עץ שמגבלין בה הבנין או את הגפסים אף על פי שמקבלת שאר טמאות אינה מתטמאה במדרס ושלשין בה את הבצק שמחזקת משני לוגין ועד תשעה קבין שנסדקה עד שאינו יכול לרחץ בה רגלו אחת מפני הסדק הרי זו מתטמאה במדרס שסתמה שכופתה ויושב עליה לפי גדלה וסדק שלה הניחה בגשמים עד שנתפחה ונסתם הסדק אינה מתטמאה במדרס שהרי היא ראויה ללוש בה ותחלת מעשיה ללוש בה ומקבלת שאר טמאות חזר והניחה בקדים ונפתח הסדק חזרה לקבל טמאת מדרס וטהורה משאר טמאות 

ערבה גדולה שהיא יתר על תשעה קבין שנפחתה מלקבל רמונים והכינה לישיבה הרי זו טהורה אף מטמאת מדרס עד שיקציע שאין המחשבה מועלת בערבה גדולה שנפחתה עד שיעשה בה מעשה עשאה אבוס לבהמה אף על פי שקבעה בכתל טמאה בכל הטמאות 

מטה שנטלו שתי ארכות שלה אחר שנטמאת ועשה לה ארכות חדשות ולא שנה את הנקבים ונשברו החדשות עדין היא בטמאתה נשתברו הישנות טהורה שהכל הולך אחר הישנות 

מטה שהיתה טמאה מדרס ונטלה קצרה ושתי כרעים עדין היא בטמאתה שעדין צורת המטה עומדת נטלה ארכה ושתי כרעים טהורה 

קצץ שתי לשונות של מטה באלכסון או שקצץ שתי כרעים טפח על טפח באלכסון או שמעטן פחות מטפח הרי זו נשברה וטהורה נשברה ארכה ותקנה עדין היא אב טמאה כשהיתה נשברה הארכה השניה ותקנה טהורה מן המדרס אבל טמאה מגע מדרס לא הספיק לתקן את הראשונה עד שנשברה השניה טהורה 

מטה שהיתה טמאה מדרס או בשאר טמאות ונגנב חציה או אבד חציה או שחלקוה אחין או שתפין הרי זו טהורה שהרי זה ככלי שנשבר החזירוה מקבלת טמאה מכאן ולהבא הרי זה דומה למי שעשה כלי אחד משברי כלים שנטמא שהוא טהור ומקבל טמאה להבא 

מטה שנפרקו איבריה אם נשברה ארכה ושתי כרעים או קצרה ושתי כרעים הרי אלו מתטמאין מפני שראויין לסמכן בכתל ולישן עליהן 

מטה שנטמאת כלה אם הטבילה איברים איברים טהורה 

המפרק את המטה להטבילה הנוגע בחבלים שלה טהור 

שלש תבות הן תבה שנפחתה מצדה טמאה מדרס מלמעלה טמאה טמא מת והבאה במדה טהורה מכלום 

שלש ערבות הן ערבה משני לוגין ועד תשעה קבין שנסדקה טמאה מדרס שלמה טמאה טמא מת והבאה במדה טהורה מכלום 

שלש עגלות הן העשויה כקתדרה טמאה מדרס כמטה טמאה טמא מת ושל אבנים טהורה מכלום 

שלשה תריסין הן תריס הכפוף טמא מדרס ושמשחקין בו בקמפון טמא טמא מת ודיצת הערביים טהורה מכלום לפי שהיא עשויה לצורה בלבד ואינה ממשמשי אדם וכל כלי שאינו ממשמשי אדם אינו מקבל טמאה כל עקר 

שלשה תרבוסין של עור הן של ספרים טמא מדרס ושאוכלין עליו טמא טמא מת וששוטחים עליו את הזיתים טהור מכלום לפי שאינו ממשמשי אדם 

שלשה בסיסאות הן שלפני המטה ושלפני הסופרים טמא מדרס של שלחן טמא טמא מת ושל מגדל טהור מכלום לפי שהוא מקצת מגדל וצורתו מוכחת עליו 

שלש מטות הן העשויה לשכיבה טמאה מדרס ושל זגגים שנותנין בה כלי זכוכית טמאה טמאת מת ושל סרגין שמסרגין עליה את הסבכות טהורה מכלום לפי שאינה ממשמשי אדם 

שלש משפלות הן של זבל טמאה מדרס של תבן טמאה טמא מת והפחלץ של גמלים טהור מכלום לפי שהחבלים שלו קשים ביותר ועבים ואינו ראוי לקבל תבן וכיוצא בו ונמצא שאין עליו תורת כלי אלא חבלים בלבד 

שלשה מפצין הן העשוי לישיבה טמא מדרס ושל צבעים שמניחין בו את הכלים טמא טמא מת ושל גתות שנותנין עליו ענבים ומחפין בו טהור מכלום לפי שאינו ממשמשי אדם 

שלש חמתות הן ושלשה תורמלין הן המקבלין כשעור טמאין מדרס וכמה שעורן החמת ארבעה קבין והתורמיל חמשה ושאינן מקבלין כשעור טמאים טמא מת ושל עורות הדג טהור מכלום 

שלשה עורות הן העשוי לשטיח טמא מדרס והעשוי לתכריך כלים טמא טמא מת ושל רצועות ושל סנדלין טהור מכלום לפי שאין עליו צורת כלי 

שלשה סדינין הן העשוי לשכיבה טמא מדרס והעשוי לפרכת טמא טמא מת ושל צורות שעושין אותו כדי שיתלמד ממנו הרוקם טהור מכלום לפי שאינו ממשמשי אדם 

שלש מטפחות הן של ידים טמאה מדרס ושל ספרים טמאה טמא מת ושל תכריכי המת ושל נבלי בני לוי טהורה מכלום לפי שאינן ממשמשי אדם 

עור העשוי כמו יד שמכניסין בו היד והאצבעות מפני הצנה וכיוצא בהן הוא הנקרא פרקלינין ושלשה פרקלינין הן של צידי חיה ועוף טמא מדרס שהרי נשען עליו ושל חגבים טמא טמא מת שנותנין בו החגבים ושל קייצים שבו מקיצין פרות טהור מכלום לפי שאינו ממשמשי אדם 

שלש סבכות הן של ילדה טמאה מדרס ושל זקנה טמאה טמא מת ושעושין לשחק בה לשותי שכר טהורה מכלום לפי שאינה ממשמשי אדם 

שלשה סנדלין הן של אדם טמא מדרס של מתכות של בהמה טמא טמא מת של שעם ושל צפירה טהורה מכלום כללו של דבר כל כלי שאינו ראוי למשכב או למרכב או שהוא ראוי ולא נעשה  אלא למלאכה אחרת הרי הוא טהור מן המדרס נעשה למלאכה אחרת ומשמש עמה את הישיבה כגון הטלית והרדיד מתטמא במדרס וכל המתטמא במדרס מתטמא במת ויש מתטמא במת ואינו מתטמא במדרס כמו שבארנו וכל המתטמא במת מתטמא בשאר אבות הטמאות בין אבות של תורה בין של דבריהם ומתטמאין במשקין 

שלש קפות הן מהוהה שטלאה על הבריאה הולכין אחר הבריאה קטנה על הגדולה הולכין אחר הגדולה היו שוות הולכין אחר הפנימית כיצד הולכין אחריה שאם נקבה במוציא רמון שתיהן טהורות 

שלשה פנקסות הן האפיפיורין שמניחין עליו הספרים טמא מדרס ושיש בו בית קבול שעוה טמא טמא מת חלקה טהורה מכלום לפי שאין עליו צורת כלי ואינו ראוי למדרס 

כל הכלים שיש להן בית קבול שנטמאו אחוריהן במשקין לא נטמא תוכן לתרומה ולא אגניהן ולא אזניהן ולא מקום אצבע השוקע בשפת הכלי נטמא תוך הכלי נטמאו כלן נפלו משקין טמאין על כני הכלים או על אגניהן או על אזניהן או על ידות הכלים המקבלין הרי זה מנגבן והן טהורין ואפלו אחורי הכלי כלו לא נטמאו 

אחד כלי השק כגון השקין והמרצופין או כלי העור כגון הכרים והכסתות ואחד כלי עץ אפלו קפות ומשפלות אם נטמאו אחוריהן במשקין לא נטמא תוכן 

פשוטי כלי שטף שאין ראויין למדרס כגון השלחן וטבלא שאין לה דפן הואיל ואין מקבלין טמאה מן התורה אם נטמאו אחוריהן במשקין לא נטמא תוכן אבל פשוטי כלי שטף הראויים למדרס כגון המטה והעור שישנים עליו והכסא וכיוצא בהן אין להם אחורים ותוך אלא בין שנגעו משקין בהן מתוכן או מאחוריהן נטמא הכלי כלו וכן מדות יין ושמן וזומא ליסטרות ומסננת של חרדל ומשמרת של יין אין להן אחורים ותוך אלא אם נפל משקין על מקצתן נטמאו כלן כמו הבגדים 

המרדע והמלמד יש להן אחורים ותוך כיצד נפלו משקין על החרחור לא נטמא מן העץ הסמוך לחרחור אלא שבעה טפחים בלבד ושאר העץ טהור וכן אם נפלו משקין על הדרבן לא נטמא אלא ארבעה טפחים הסמוכין לדרבן נפלו חוץ לשבעה וחוץ לארבעה הרי זה ככלי קבול שנגעו משקין באחוריו ולא נטמאו אלא ממקום מגעו ולחוץ 

כיס שבתוך כיס שנטמא אחד מהן במשקין לא נטמא חברו במה דברים אמורים כשהיו שפתותיהן שוין אבל אם היה החיצון עודף ונטמא הפנימי נטמא החיצון נטמא החיצון לא נטמא הפנימי ובשרץ בין כך ובין כך אם נטמא אחד מהם לא נטמא חברו 

החוקק רבע וחצי רבע בעץ אחד ונטמא אחד מהן במשקין לא נטמא השני אף על פי שהן עץ אחד כיצד נגעו משקין טמאין בתוך הרבע הרבע ואחוריו טמאין וחצי הרבע ואחוריו טהורין נגעו בחצי הרבע מתוכו חצי הרבע ואחוריו טמאים הרבע ואחוריו טהורין וכשהוא מטביל מטביל את הכל נטמאו אחורי הרבע או אחורי חצי הרבע במשקין הרי אחורי הכלי טמא שאין חולקין את האחורים 

קומקומוס שהיו אחוריו טמאין והיה מרתיח אין חוששין שמא יצאו משקין מתוכו ונגעו באחוריו וחזרו לתוכו אלא הרי המשקין שבתוכו טהורין לתרומה בריך רחמנא דסיען 
