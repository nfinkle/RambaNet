כל נפש חיה שהיא ברשותו של אדם שהזיקה הבעלים חיבין לשלם שהרי ממונם הזיק שנאמר "כי יגף שור איש את שור רעהו" אחד השור ואחד שאר בהמה חיה ועוף לא דבר הכתוב בשור אלא ב הווה 
וכמה משלם אם הזיקה בדברים שדרכה לעשותם תמיד כמנהג בריתה כגון בהמה שאכלה תבן או עמיר או שהזיקה ברגלה בדרך הלוכה חיב לשלם נזק שלם מן היפה שבנכסיו שנאמר "מיטב שדהו ומיטב כרמו ישלם" ואם שנתה ועשתה מעשים שאין דרכה לעשותם תמיד והזיקה בהן כגון שור שנגח או נשך חיב לשלם חצי נזק מגוף המזיק עצמו שנאמר "ומכרו את השור החי וחצו את כספו" וגו' 
כיצד שור שוה מנה שנגח לשור שוה עשרים והמיתו והרי הנבלה שוה ארבעה בעל השור חיב לשלם שמונה שהוא חצי הנזק ואינו חיב לשלם אלא מגוף השור שהזיק שנאמר "ומכרו את השור החי" לפיכך אם המית שור שוה עשרים לשור שוה מאתים והנבלה שוה מנה אין בעל הנבלה יכול לומר לבעל החי תן לי חמשים אלא אומר לו הרי שור שהזיק לפניך קחהו ולך אפלו אינו שוה אלא דינר וכן כל כיוצא בזה 
העושה מעשה שדרכו לעשותו תמיד כמנהג בריתו הוא הנקרא מועד והמשנה ועשה מעשה שאין דרך כל מינו לעשות כן תמיד כגון שור שנגח או נשך הוא הנקרא תם וזה המשנה אם הרגיל בשנויו פעמים רבות נעשה מועד לאותו דבר שהרגיל בו שנאמר "או נודע כי שור נגח הוא" 
חמשה מעשים תמים יש בבהמה ואם הועדה לאחד מהן נעשית מועדת לאותו מעשה ואלו הן הבהמה אינה מועדת מתחלתה לא לגח ולא לגף ולא לשך ולא לרבץ על כלים גדולים ולא לבעט ואם הועדה לאחד מהן הרי זו מועדת לו אבל השן מועדת מתחלתה לאכל את הראוי לה והרגל מועדת מתחלתה לשבר בדרך הלוכה והבהמה מועדת מתחלתה לרבץ על פכין קטנים וכיוצא בהם ולמעך אותן 
חמשה מיני בהמה מועדין מתחלת בריתן להזיק ואפלו הן בני תרבות לפיכך אם הזיקו או המיתו בנגיחה או בנשיכה ודריסה וכיוצא בהן חיב נזק שלם ואלו הן הזאב והארי והדב והנמר והברדלס וכן הנחש שנשך הרי זה מועד ואפלו היה בן תרבות 
כל מועד משלם נזק שלם מן היפה שבנכסיו וכל תם משלם חצי נזק מגופו במה דברים אמורים בשנכנסה הבהמה לרשות הנזק והזיקתהו אבל אם נכנס הנזק לרשות המזיק והזיקתהו בהמתו של בעל הבית הרי זה פטור על הכל שהרי הוא אומר לו אלו לא נכנסת לרשותי לא הגיע לך הזק והרי מפרש בתורה "ושלח את בעירה ובער בשדה אחר" 
הזיקה ברשות הרבים או בחצר שאינה של שניהן לא למזיק ולא לנזק או בחצר שהיא של שניהן והרי היא מיחדת להניח בה פרות ולהכניס לה בהמה כגון הבקעה וכיוצא בה אם בשן ורגל הזיקה כדרכה הרי זה פטור מפני שיש לה רשות להלך וכאן ודרך הבהמה להלך ולאכל כדרכה ולשבר בדרך הלוכה ואם נגחה או נגפה או רבצה או בעטה או נשכה אם תמה היא משלם חצי נזק ואם מועדת נזק שלם 
היתה החצר של שניהן מיחדת לפרות ולא להכניס בה בהמה והכניס שם אחד מן השתפין בהמתו והזיקה חיב אפלו על השן ועל הרגל וכן אם היתה מיחדת לבהמה לשניהם והיה רשות לאחד מהן בלבד להכניס לה פרות והזיקה פרותיו חיב על השן ועל הרגל 
שלשה אבות נזיקין בשור הקרן והשן והרגל תולדות הקרן נגיפה נשיכה רביצה בעיטה תולדות השן אם נתחככה בכתל להנאתה והזיקה בחכוכה וכן אם טנפה פרות להנאתה תולדות הרגל הזיקה בגופה דרך הלוכה או שהזיקה בשערה דרך הלוכה או כשכשה בזנבה או באכף שעליה בפרומביא שבפיה בזוג שבצוארה וכן חמור שהזיק במשאו בשעת הלוכו ועגלה המושכת בקרון שהזיקה בשעת משיכתה כל אלו תולדות הרגל הן וברשות הרבים פטורין וברשות הנזק משלמין נזק שלם 
כשכשה בזנבה כשכוש רב שאין דרכה לעשותה תמיד והזיקה ברשות הרבים או שכשכשה בגיד שלה ברשות הרבים והזיקה פטור ואם תפש הנזק גובה חצי נזק ממה שתפש שזה הדבר ספק הוא אם אלו תולדות הקרן שחיב עליה ברשות הרבים או תולדות הרגל שפטור עליה ברשות הרבים כמו שבארנו 
אחד אבות נזיקין ואחד התולדות אם היה האב מועד תולדותיו מועדות ואם היה תם תולדותיו כמוהו וכל אבות נזיקין וכל תולדותיהן מועדין הן מתחלתן חוץ מקרן ותולדותיו שהן תמים בתחלה עד שיועדו כמו שבארנו 
כל תולדה כאב שלה חוץ מצרורות המנתזין מתחת רגלי הבהמה בשעת הלוכה שאף על פי שתולדת הרגל הם ופטור עליהן ברשות הרבים כרגל ואם הזיקו ברשות הנזק משלם מן היפה שבנכסיו כרגל שהוא אב אף על פי כן אינו משלם אלא חצי נזק 
כיצד בהמה שנכנסה לחצר הנזק והלכה והיו צרורות מנתזין מתחת רגליה ושברו את הכלים משלם חצי נזק מן היפה שבנכסיו ודבר זה הלכה מפי הקבלה היא 
וכן אם היתה מהלכת ברשות הרבים ונתזו צרורות מתחת רגליה לרשות הנזק ושברו את הכלים משלם חצי נזק דרסה על הכלי ברשות הנזק ושברתו ונפל על כלי אחר ושברו על הראשון משלם נזק שלם ועל האחרון משלם חצי נזק 
היתה מהלכת ברשות הרבים ובעטה והתיזה צרורות והזיקו ברשות הרבים פטור ואם תפש הנזק רביע נזק אין מוציאין מידו שהדבר ספק הוא שמא שנוי הוא ואינו תולדת רגל שהרי בעטה 
בעטה בארץ ברשות הנזק והתיזה צרורות מחמת הבעיטה והזיקו שם חיב לשלם רביע נזק שזה שנוי הוא בהתזת הצרורות ואם תפש הנזק חצי נזק אין מוציאין מידו ואפלו היתה מהלכת במקום שאי אפשר לה שלא תתיז ובעטה והתיזה משלם רביע נזק ואם תפש הנזק חצי נזק אין מוציאין מידו 
כל המשלם נזק שלם הרי התשלומין ממון שהוא חיב לשלמו כמי שלוה מחברו שהוא חיב לשלם וכל המשלם חצי נזק הרי התשלומין קנס חוץ מחצי נזק של צרורות שהוא הלכה כמו שבארנו 
זה הכלל כל המשלם מה שהזיק הרי זה ממון וכל המשלם יתר או פחות כגון תשלומי כפל או חצי נזק הרי היתר על הקרן או הפחות קנס ואין חיבין קנס אלא על פי עדים אבל המודה בכל קנס מן הקנסות פטור 
תרנגול שהושיט ראשו לאויר כלי זכוכית ותקע בו ושברו אם היו בתוכו תבלין וכיוצא בהן שהושיט ראשו כדי לאכלן על התבלין משלם נזק שלם ועל הכלי משלם חצי נזק כחצי נזק צרורות שכך הוא דרכו ואם היה הכלי ריקן הרי זה משנה ומשלם חצי נזק ככל הקנסות 
וכן סוס שצנף וחמור שנער ושבר את הכלים משלם חצי נזק התרנגולין מועדין להלך כדרכן ולשבר היה חוט או רצועה קשור ברגליהן ונסתבך כלי באותו החוט ונתגלגל ונשבר משלם חצי נזק במה דברים אמורים כשקשרו אדם אבל אם נקשר על רגליהם מאליו בעל התרנגולין פטור ואם היו לחוט בעלים ולא היה החוט הפקר בעל החוט חיב חצי נזק שהרי הוא כבור המתגלגל 
הצניע בעל החוט את החוט והתרנגולים דרסו עליו והוציאוהו ונקשר ברגליהן ושברו בו את הכלים אף בעל החוט פטור שהרי אנוס הוא 
תרנגולין שהיו מפריחין ממקום למקום ושברו את הכלים אם בכנפיהם שברו משלם נזק שלם ואם ברוח שבכנפיהם משלם חצי נזק 
היו מהדסין על גבי עסה או על גבי פרות וטנפו או נקרו משלמין נזק שלם הזיקו בעפר או בצרורות שהעלו בכנפיהן או ברגליהן משלמין חצי נזק 
היו מחטטין בחבל ונפסק החבל ונשבר הדלי משלמין נזק שלם והוא שנתגלגל הדלי מחמתן עד שנפל ונשבר ואם היה על החבל אכל ובעת אכילתן פסקוהו משלם גם על החבל נזק שלם 
הכלב והגדי שקפצו מראש הגג מלמעלה למטה ושברו את הכלים משלמין נזק שלם מפני שמועדים הן לדבר זה וכן אם נפלו והזיקו שעליתן לראש הגג פשיעה ואף על פי שנפילתן אנס כל שתחלתו בפשיעה וסופו באנס חיב 
קפצו ממטה למעלה משלמין חצי נזק והוא שנתלש הגדי ונסרך וקפץ הכלב אבל נסרך הכלב ודלג הגדי בין מלמעלה למטה בין ממטה למעלה חיבין נזק שלם וכן תרנגול שדלג בין מלמעלה למטה בין מלמטה למעלה משלם נזק שלם 
כלב שנטל את החררה והלך לו לגדיש אם הניחה בגדיש ואכל את החררה והדליק את הגדיש על החררה ועל מקום החררה משלם נזק שלם ועל שאר הגדיש חצי נזק ואם היה מגרר את החררה על הגדיש והולך ושורף משלם על החררה נזק שלם ועל מקום הגחלים חצי נזק ועל שאר הגדיש פטור 
במה דברים אמורים בששמר בעל הגחלת את אשו וסתם הדלת ובא הכלב וחתר ונטל את החררה מעל האש אבל אם לא שמר אשו בעל האש חיב על שרפת הגדיש ובעל הכלב חיב על אכילת החררה ועל מקומה 
המשסה כלבו של חברו בחברו פטור מדיני אדם וחיב בדיני שמים ובעל הכלב חיב חצי נזק שכיון שהוא יודע שאם שסה את כלבו להזיק נושך לא היה לו להניחו ואם שסהו בעצמו בעל הכלב פטור שכל המשנה ובא אחר ושנה בו פטור 
שתי פרות ברשות הרבים אחת רבוצה ואחת מהלכת ובעטה מהלכת ברבוצה חיב חצי נזק שאף על פי שדרכה להלך עליה אין דרכה לבעט בה 
הבהמה מועדת לאכל פרות או ירקות וכיוצא בהן לפיכך אם נכנסה לרשות הנזק ואכלה דברים שדרכה לאכלם משלם נזק שלם שנאמר "ובער בשדה אחר מיטב שדהו" וגו' ואם אכלתם ברשות הרבים פטור ואם נהנית משלם מה שנהנית לא מה שהזיקה 
כיצד נכנסה לרשות הנזק ואכלה שמשמין או לוט וכיוצא בהם בשוה דינר משלם דינר ואם אכלתן ברשות הרבים ונהנית רואין אותן כאלו הן שעורים או עמיר ומשלם דמי עמיר או דמי שעורים בזול 
אכלה אכלין הרעים לה כגון שאכלה חטין הואיל ולא נהנית פטור אכלה אכלין שאין דרכה לאכלן כגון שאכלה כסות או כלים בין ברשות הנזק בין ברשות הרבים משלם חצי נזק שזה שנוי הוא ודרך בני אדם להניח כליהם וכסותן ברשות הרבים עד שינוחו מעט 
בהמה שהיתה עומדת ברשות הנזק ותלשה פרות מרשות הרבים ואכלתן ברשות הנזק הרי הדבר ספק לפיכך אינה משלמת אלא מה שנהנית ואם תפש הנזק כמה שהזיקה אין מוציאין מידו שהרי ברשותו אכלה 
כלב שנכנס לחצר ונטל פת או בשר והוציאן לרשות הרבים או לחצר אחרת ואכלם מה שנהנה משלם אכלם בשדה של בעל החצר משלם נזק שלם כאלו אכלן בתוך החצר שהרי ברשות הנזק אכל וכן כל כיוצא בזה 
בהמה שאכלה אכלין שאין דרכה לאכלן אבל אוכלתן על ידי הדחק כגון פרה שאכלה שעורים וחמור שאכל כרשינים או דגים וחזיר שאכל חתיכה בשר וכלב שלקק את השמן וחתול שאכל תמרים וכן כל כיוצא באלו אם אכלה ברשות הנזק משלם נזק שלם וברשות הרבים פטור ואם נהנית משלם מה שנהנית 
חיה שנכנסה לרשות הנזק וטרפה ואכלה בהמה או בשר משלם נזק שלם שזהו דרכה אבל כלב שאכל כבשים קטנים או חתול שאכל תרנגולים גדולים הרי זה שנוי ומשלם חצי נזק 
סל שיש בו לחם ונכנס חמור ושבר הסל ואכל הלחם משלם על הסל ועל הלחם נזק שלם שזה הוא דרכו וכן שעיר עזים שראה לפת וכיוצא בו על פי החבית ונסתבך בחבית ואכל את הלפת ושבר את החבית משלם על שניהם נזק שלם כשם שדרכו לאכל כך דרכו להתלות בכלים ולעלות כדי לאכל וכן כל כיוצא בזה אבל אם נכנס החמור ואכל את הלחם ואחר כך שבר את הסל על הלחם משלם נזק שלם ועל הסל חצי נזק וכן כל כיוצא בזה 
בהמה שאכלה מתוך הרחבה בין דרך הליכתה בין שעמדה ואכלה משלם מה שנהנית ואפלו חזרה על צדי הרחבה ואכלה מהן אבל אם הניחה את הרחבה והלכה ועמדה בצדי הרחבה ואכלה משלם מה שהזיקה אכלה מפתח החנות משלם מה שנהנית מתוך החנות משלם מה שהזיקה 
היתה מהלכת ברשות הרבים ופשטה צוארה ואכלה מעל גבי חברתה ואפלו עמדה משלם מה שנהנית שכן דרך הבהמות לאכל זו מעל גבי זו ואם קפצה ואכלה על גבי חברתה משלם מה שהזיקה שגבי חברתה כחצר הנזק הוא חשוב 
בהמה שהחלקה באבן או במימי רגליה ונפלה לגנה ונחבטה על גבי פרות וירקות או שאכלה משלם מה שנהנית אפלו הלכה מערוגה לערוגה ואפלו נשארה שם כל היום כלו אינו משלם אלא מה שנהנית ומה הנאה יש לה בחביטה שהרי מצאה מקום רך ולא נתרסקו איבריה אבל אם ירדה כדרכה ואכלה משלם מה שהזיקה ואפלו טנפה פרות במי לידה משלם מה שהזיקה מפני שתחלתו בפשיעה וכן אם דחפתה חברתה ונפלה משלם מה שהזיקה מפני שהיה לו להעבירן אחת אחת כדי שלא ידחפו זו את זו 
החלקה ונפלה ויצאת וחזרה לגנה אף על פי שחזרה שלא לדעת הבעלים משלם מה שהזיקה מפני שהיה לו לשמרה שלא תחזר שהדבר ידוע שכיון שידעה דרך הגנה הרי היא חוזרת מאליה 
הקדר שהכניס קדרותיו לחצר בעל הבית שלא ברשות ושברתן בהמתו של בעל הבית פטור ואם הזקה בהן בעל הקדרות חיב ואם הכניס ברשות פטור ואם קבל עליו בעל הבית לשמר את הקדרות בעל הבית חיב 
וכן אם הכניס פרותיו לחצר בעל הבית שלא ברשות ואכלתם בהמתו של בעל הבית פטור ואם החלקה בהן והזקה בעל הפרות חיב ואם הכניס ברשות פטור ואם קבל עליו בעל הבית לשמר את הפרות בעל הבית חיב הכניסן שלא ברשות ואכלתן בהמתו של בעל הבית והזקה באכילתן בעל הפרות פטור מפני שהיה לה שלא תאכל ואם הכניסה ברשות והניחו בעלי החצר את זה שהרשהו בחצר לשמרו ואכלתן בהמתו של בעל הבית והזקה באכילתן בעל הפרות חיב שכיון שראה הבהמה אוכלת דברים המזיקין לה והניחה חיב שהרי אין בעלי החצר מצויין שם להעביר הבהמה מהן ומעשה באשה שנכנסה לאפות בתנור בבית שכנותיה והניחוה ונתעלמו כדי שלא יביטו בה בעת לישתה ואפיתה ובא עז של בעל הבית ואכל הבצק ומת וחיבוה חכמים לשלם דמיו וכן כל כיוצא בזה 
המגדיש בתוך שדה חברו שלא ברשות ואכלתן בהמתו של בעל השדה פטור ואם החלקה בהן והזקה בעל הפרות חיב אכלתן והזקה באכילתן פטור ואם הגדיש ברשות בעל השדה חיב אף על פי שלא קבל עליו לשמר שהשומר בגרנות כיון שאמר לו הגדש בכאן כמי שאמר לו הגדש ואני אשמר לך הוא חשוב 
הכונס צאן לדיר ונעל בפניהן בדלת שיכולה לעמד ברוח מצויה ויצאה והזיקה פטור ואם אינה יכולה לעמד ברוח מצויה או שהיו כתלי הדיר רעועין הרי לא נעל בפניהן כראוי ואם יצאת והזיקה חיב ואפלו חתרה ויצאת ואפלו נפרצה מחצה בלילה או פרצוה לסטים בעל הצאן חיב היתה מחצה בריאה ונפרצה בלילה או שפרצוה לסטים ויצאת והזיקה פטור הוציאוה לסטים והזיקה לסטים חיבים 
הפורץ גדר לפני בהמת חברו ויצאת והזיקה אם היה גדר חזק ובריא חיב ואם היה כתל רעוע פטור בדיני אדם וחיב בדיני שמים וכן הנותן סם המות לפני בהמת חברו פטור מדיני אדם וחיב בדיני שמים 
המעמיד בהמת חברו על גבי קמת חברו המעמיד חיב לשלם מה שהזיק וכן אם הכישה עד שהלכה לקמת חברו והזיקה זה שהכישה חיב 
המוסר בהמתו לשומר חנם או לנושא שכר או לשוכר או לשואל נכנסו תחת הבעלים ואם הזיקה חיב השומר במה דברים אמורים בזמן שלא שמרוה כלל אבל אם שמרוה שמירה מעלה כראוי ויצאת והזיקה השומרים פטורין והבעלים חיבים אפלו המיתה את האדם שמרוה שמירה פחותה אם שומר חנם הוא פטור ואם שומר שכר או שוכר או שואל הוא חיבין 
הניחה בחמה אפלו חתרה ויצאת והזיקה חיב זה שהניחה שם שכיון שהניחה בחמה הרי היא מצטערת ובורחת ועושה כל שאפשר לה לעשות 
מסר בהמתו לחרש שוטה וקטן אף על פי שהיה השור קשור הבעלים חיבין שדרך השור וכיוצא בו להתיר הקשר ולצאת ולהזיק אפלו שמרוה שמירה מעלה וחתרה ויצאה והזיקה הבעלים חיבים 
מסר שורו לחמשה ופשע בו אחד מהן ויצא והזיק אם אינו משתמר אלא בחמשתן זה שפשע בשמירתו חיב ואם משתמר בשארן אף אלו הנשארין חיבין 
שאלו בחזקת תם ונמצא מועד אם ידע השואל שהוא נגחן הבעלים משלמים חצי נזק שכל מקום שהוא הולך הרי שם בעליו עליו והשואל משלם חצי נזק שאפלו היה תם חצי נזק היה משלם שהרי ידע שהוא נגחן ואם לא ידע שהוא נגחן אין השואל חיב כלום והבעלים משלמין נזק שלם 
שאלו כשהוא תם והועד בבית השואל והחזירו לבעליו חזר לתמותו הואיל ונשתנית רשותו בטלה ההעדה והבעלים משלמין חצי נזק והשואל פטור שהרי החזירו 
שומר שקבל עליו שמירת גוף הבהמה בלבד אבל לא שמירת נזקיה והזיקה פטור מלשלם והבעלים חיבים קבל שמירת נזקיה והזיקה חיב השומר ואם הזקה פטור והבעלים עושים דין עם המזיק 
מסר השומר לשומר אחר השומר הראשון חיב לשלם לנזק שהשומר שמסר לשומר חיב והרי הנזק אומר לו למה לא שמרת אתה בעצמך ומסרת לאחר שלם לי אתה ולך ועשה דין עם השומר שמסרת לו אתה מסרה השומר לבנו או לבן ביתו או למסעדו נכנסו תחת השומר וחיבים 
כל שומר שנתחיב לשלם ואין לו והיה המזיק תם שהוא משלם חצי נזק מגופו הרי הנזק משתלם מן הבהמה שהזיקה וישאר דמי מה שגבה הנזק חוב על השומר לבעל הבהמה 
כל בהמה שהזיקה פרות מחברין משערין מה שהזיקה בששים ומשלם זה שנתחיב לשלם בין הבעלים בין השומרים כיצד הרי שאכלה בית סאה שמין ששים בית סאה באותה השדה כמה היה שוה וכמה הוא שוה עתה אחר שנפסד בו הבית סאה ומשלם השאר וכן אם אכלה קב או רבע אפלו קלח אחד שמין אותו בששים 
אכלה פרות גמורין שאין צריכים לקרקע משלם דמי פרות גמורין בשויהן אם סאה דמי סאה ואם סאתים דמי סאתים הרי שאכלה פרות דקל אחד וכן הלוקט פרות דקל חברו ואכל אם היה דקל רומי וכיוצא בו שאין התמרים שלו יפות משערין אותו בששים על גב הקרקע ואם דקל פרסי וכיוצא בו הוא שהתמרים שלו יפות ביותר משערין הדקל בפני עצמו כמה היה שוה וכמה הוא שוה עתה 
בהמה שהיתה רועה ופרשה ונכנסה בשדות ובכרמים אף על פי שעדין לא הזיקה מתרין בבעליה שלש פעמים אם לא שמר בהמתו ולא מנעה מלרעות יש רשות לבעל השדה לשחטה שחיטה כשרה ואומר לבעליה בואו ומכרו בשר שלכם מפני שאסור לאדם להזיק ולשלם מה שהזיק אפלו לגרם הנזק אסור 
לפיכך אסרו חכמים לגדל בהמה דקה וחיה דקה בארץ ישראל במקום השדות והכרמים אלא ביערים ובמדברות שבארץ ישראל ומגדלין בסוריא בכל מקום 
עשרה תנאים התנה יהושע ובית דינו בשעה שחלק את הארץ ואלו הן א התנה שמרעין בהמה דקה ביערים שאילניהן גסין אבל אין מרעין שם בהמה גסה וביער שאילניו דקים אין מרעין בו לא גסה ולא דקה אלא מדעת בעליו ב וכן התנה שיהיה כל אדם מתר ללקט עצים משדה חברו והוא שיהיו עצים פחותים וקרובים להיות קוצים כגון היזמי והיגי והוא שיהיו לחים ומחברין ובלבד שלא ישרש אבל שאר עצים אסור ג וכן התנה שיהיה כל אדם מתר ללקט עשבים העולין מאליהן בכל מקום חוץ משדה תלתן שזרעה לבהמה ד וכן התנה שיהיה אדם קוטם נטיעה בכל מקום חוץ מגרופיות של זית ואינו קוטם מן האילנות אלא בזית כביצה ובקנים ובגפנים מן הפקק ולמעלה ובשאר האילן מתוכו של אילן לא מחדו וכשהתיר לקטם לא התיר אלא מחדש שאינו עושה פרות אבל לא מישן שעושה פרות ואינו קוטם אלא ממקום שאינו רואה פני חמה ה וכן התנה שהמעין היוצא בתחלה בני אותה העיר שיצא בגבולם מסתפקין ממנו אף על פי שאין עקרו בחלקם ואין לאחרים להסתפק עמהם ממנו ו וכן התנה שיהיה כל אדם מתר לצוד דגים מים טבריה והוא שיצוד בחכה בלבד אבל לא יפרש קלע ויעמיד ספינה שם אלא בני השבט שהגיע אותו הים בחלקם ז וכן התנה שכל אדם שצריך לנקביו מסתלק מן הדרך ונכנס אחורי הגדר שפגע בו ונפנה שם ואפלו בשדה מלאה כרכם ונוטל משם צרור ומקנח ח וכן התנה שכל התועה בין הכרמים וכיוצא בהן מפסג ועולה מפסג ויורד עד שיצא לדרכו ט וכן התנה שבזמן שירבה הטיט בדרכי הרבים או נקיעי מים יש לעוברי דרכים להסתלק לצדדי הדרכים ומהלכין שם אף על פי שהן מהלכין בדרך שיש לה בעלים י וכן התנה שמת מצוה קונה מקומו ונקבר במקום שימצא בו שלא יהיה מטל על המצר ולא בתוך תחום המדינה אבל אם נמצא על המצר או שהיה בתוך התחום מביאו לבית הקברות 
שלמה תקן שיהיו עוברי דרכים מתרין בימות החמה להלך בשבילין שבשדות שיש להן בעלים עד שתרד רביעה שניה 
ותקנות אלו כלן נוהגות בכל מקום אפלו בחוצה לארץ 
ומשירד הטל בבבל אסור להלך בשבילין שיש להן בעלים 
אף על פי שאין מגדלין בהמה דקה בארץ ישראל מתר לשהותה קדם לרגל שלשים יום וקדם למשתה בנו שלשים יום והטבח לוקח ושוחט לוקח ומשהה עד שישחט מעט מעט ובלבד שלא תצא ותרעה בעדר אלא כל המשהה משהה בתוך ביתו כדי שלא תזיק 
וכבר עשו בבל כארץ ישראל לאסר בה גדול בהמה דקה וחיה דקה מפני שהיו רב השדות והכרמים שם באותן הימים של ישראל 
וכן אסרו חכמים לגדל חזירים בכל מקום ולא את הכלב אלא אם כן היה קשור בשלשלת אבל מגדל הוא כלבים בעיר הסמוכה לספר ביום קושרו ובלילה מתירו ואמרו חכמים ארור מגדל כלבים וחזירים מפני שהזקן מרבה ומצוי 
רועה שעשה תשובה אין מחיבין אותו למכר מיד אלא מוכר על יד על יד וכן מי שנפלו לו כלבים וחזירים בירשה אין מחיבין אותו למכר מיד אלא מוכר מעט מעט 
איזהו מועד כל שהעידו בו שלשה ימים אבל אם נגח ביום אחד או נשך או רבץ או בעט או נגף אפלו מאה פעמים אין זה מועד העידו בו שלשה כתי עדים ביום אחד הרי זה ספק אם הועד או לא הועד 
אין העדה אלא בפני הבעלים ובפני בית דין שנאמר "והועד בבעליו" ואין העדה אלא בבית דין 
שור של חרש שוטה וקטן ומי שהוא במדינת הים שנגחו פטורין אבל בית דין מעמידין להם אפוטרופסין ומעידין בהן בפני האפוטרופסין 
הזיקו אחר שהועדו בפני אפוטרופסין אם עדין הוא תם משלם חצי נזק מגופו ואם הועד בו שלשה ימים ואחר כך הזיק משלם נזק שלם מן היפה שבנכסי אפוטרופסין ולכשיגדלו היתומים יעשו דין עם האפוטרופסין וישלמו להן 
שורים שמשחקין בהן ומלמדין אותן לגח זה את זה אינם מועדים זה לזה ואפלו המיתו את האדם אינן חיבין מיתה שנאמר "כי יגח" לא שיגיחוהו 
שור שהועד ונמכר או נתן במתנה חזר לתמותו שהרשות שנשתנית משנה דינו אבל אם השאילו או מסרו לשומר הרי הוא בחזקתו וכן שור שהועד בפני אפוטרופסין ונתפקח החרש ונשתפה השוטה והגדיל הקטן אף על פי שבטלו האפוטרופסין הרי הן מועדין בחזקתן שהרי ברשות בעלים הן 
בהמה שהועדה וחזרה בה מדבר שהועדה לו חזרה לתמותה כיצד שור שהועד לגח וחזר שלא לגח אף על פי שהוא נוגף הרי זה תם לנגיחה ומאימתי הוא חזרתו עד שיהיו התינוקות ממשמשין בו ואינו נוגח וכן בשאר הדברים שהועד להן עד שימשמשו בו ולא יהיה עושה אותן 
שור שהוא מועד למינו הרי זה אינו מועד לשאינו מינו הועד לאדם אינו מועד לבהמה הועד לקטנים אינו מועד לגדולים לפיכך אם הזיק את מין שהוא מועד לו משלם נזק שלם ואם הזיק לשאר המינין משלם חצי נזק היה מועד לשבתות אינו מועד לימות החל ואם הזיק בשבתות משלם נזק שלם ובימות החל משלם חצי נזק ומאימתי היא חזרתו משימשמשו התינוקות בו ביום שהוא מועד לו ולא יהיה מזיק נזק שהועד לו 
נגח שור היום וחמור למחר וגמל ביום שלישי נעשה מועד לכל ראה שור היום ונגחו ולמחר ראה שור ולא נגחו וביום השלישי ראה שור ונגחו וברביעי ראה שור ולא נגחו ובחמישי ראה שור ונגחו ובששי ראה שור ולא נגחו נעשה מועד לסרוגין לשורים וכן כל כיוצא בזה 
ראה שור היום ונגחו ולמחר ראה חמור ולא נגחו ובשלישי ראה סוס ונגחו וברביעי ראה גמל ולא נגחו ובחמישי ראה פרד ונגחו ובששי ראה ערוד ולא נגחו נעשה מועד לסרוגין לכל ואם נגח ביום שהוא מועד לו אחד משלשת המינין שנגח בסרוגין הרי זה מועד 
נגח בחמשה עשר לחדש זה ובששה עשר לחדש שני ובשבעה עשר לחדש שלישי אינו מועד עד שישלש בדלוג שמע קול שופר ונגח קול שופר ונגח קול שופר ונגח נעשה מועד לשופרות וכן כל כיוצא בזה 
נגח שלשה שורים בשלשה ימים זה אחר זה וברביעי נגח חמור ובחמישי נגח גמל או שנגח חמור וגמל בתחלה בשני ימים זה אחר זה ואחר כך נגח שלשה שורים זה אחר זה הרי זה ספק אם הוא מועד לשורים בלבד או לשלשת המינין הוא מועד וכן אם נגח בשלש שבתות זו אחר זו ובאחד בשבת ובשני בשבת או שנגח בחמישי בשבת ובערב שבת וביום השבת ובשתי שבתות הבאות אחריה הרי זה ספק אם הוא מועד לשבתות בלבד או לשלשת הימים ששנים מהן חל 
וכל אלו הספקות וכיוצא בהן אין מחיבין בהן את המזיק אלא חצי נזק ואם תפש הנזק נזק שלם אין מוציאין מידו 
שור שקשרו בעליו במוסרה ונעל בפניו כראוי ויצא והזיק אם תם הוא משלם חצי נזק ואם היה מועד פטור שנאמר "ולא ישמרנו" הא אם שמרו פטור ושמור הוא זה וכן אם הזיק בדבר שהוא מועד לו מתחלתו כגון שאכל דברים הראויים לו או שבר ברגליו בדרך הלוכו פטור מלשלם 
היה מועד לקרן ימין ואינו מועד לקרן שמאל ויצא אחר ששמרו כראוי ונגח בין בקרן ימין בין בשמאל משלם חצי נזק 
בהמה שחבלה באדם בין בכונה בין שלא בכונה אם תמה היא משלם חצי נזק מגופה ואם מועדת היא משלם נזק שלם ופטור מן השבת ומן הבשת ומן הצער ומן הרפוי שארבעה דברים אלו לא חיבה בהן תורה אלא באדם שחבל בחברו אבל בהמה שחבלה באדם הרי זה כמי שהזיקה ממונו שאינו חיב אלא חצי נזק בלבד לפיכך שורו שביש פטור ואם ביש הוא בעצמו חיב כמו שיתבאר ושורו שחבל באביו או באמו או שהדליק גדיש חברו בשבת חיב בנזקין ואלו היה הוא בעצמו העושה זה פטור מלשלם כמו שיתבאר 
המכניס שורו לחצר בעל הבית שלא ברשות ונגחו שורו של בעל הבית או נשכו כלבו פטור ואם נגח הוא שור של בעל הבית אם היה תם משלם חצי נזק ואם היה מועד משלם נזק שלם כדין הנוגח ברשות הרבים 
נפל לבור שבחצר זו והבאיש את מימיו אם הבאיש את מימיו מיד בשעת נפילה חיב בנזקי המים ואם אחר זמן פטור שהרי נעשה השור תקלה כבור והמים הרי הן ככלים ולא מצינו בור שחיב בו את הכלים ואם הכניס ברשות בעל השור פטור ואם קבל עליו בעל הבית לשמר הרי הוא חיב בנזק השור שנפל לבור 
הכניס שורו לחצר בעל הבית שלא ברשות והזיק את בעל הבית או שהזק בו בעל הבית או שחפר בחצר בורות שיחין ומערות בעל השור חיב בנזקי חצר ובעל חצר חיב בנזקי הבור שהרי עליו לסתמו 
הזיק בעל הבית את השור אם הזיקו שלא לדעת פטור שהרי אומרין לו למה נכנסת שלא ברשות שלא ידעתי עד ששגגתי בך ואם הזיקו לדעת חיב נזק שלם מפני שיש לו רשות להוציאו מרשותו אבל להזיקו אין לו רשות 
שמין לנזקין כיצד הרי ששבר כלי של חברו בין הוא בין בהמתו אין אומרין למזיק קח אתה הכלי השבור ושלם לזה דמי הכלי אלא אומדין כמה פחת הכלי מדמיו ונותן לו כל הפחת אם המזיק מועד או חצי הפחת אם היה תם שנאמר "והמת יהיה לו" לנזק פחת הנבלה על הנזק ושבח הנבלה חולקין אותו הנזק והמזיק 
כיצד שור שוה מאתים שנגחוהו ומת והרי הנבלה שוה בשעת מיתה מאה ובשעת העמדה בדין פחתה והרי שוה שמונים אין המזיק משלם אלא מאה אם היה מועד ואם היה תם משלם לו חמשים מגופו 
השביחה הנבלה והרי היא שוה בשעת העמדה בדין מאה ועשרים הרי המזיק משלם לו תשעים אם היה מועד ואם היה תם משלם ארבעים וחמשה מגופו וזהו שנאמר "וגם את המת יחצון" 
שור שוה מאתים שנגח שור שוה מאתים והפחיתו חמשים ובשעת העמדה בדין השביח הנזק והרי הוא שוה ארבע מאות זוז ואלולא הנגיחה שהפחיתו היה שוה שמונה מאות בין שפטמו בין ששבח מאליו אין נותן אלא כשעת הנזק כחש מחמת המכה בשעת העמדה בדין והרי הפחת שוה מאה נותן לו כשעת העמדה בדין 
השביח המזיק בשעת העמדה בדין אם מחמת שפטמו שבח אינו משתלם ממנו אלא מה שהיה שוה בשעה שהזיק ואם מחמת עצמו השביח משתלם חצי נזק ממנו כלו כשעת העמדה בדין 
על המזיק לטרח בנבלה עד שממציא אותה לנזק כיצד כגון שנפל השור לבור ומת מעלה הנבלה מן הבור ונותנה לנזק ואחר כך שמין לו פחת נבלה שנאמר "כסף ישיב לבעליו והמת יהיה לו" מלמד שהוא חיב להשיב את הנבלה ואת הפחת שפחתה מן החי לנזק ואם היה תם חצי הפחת כמו שבארנו 
שור של ישראל שנגח שור של הקדש או שור של הקדש שנגח שור של ישראל פטור שנאמר "שור רעהו" וכל הקדשים שחיבין בהן מעילה אין בהן דין נזקין ופסולי המקדשין יש בהן דין נזקין בין שהזיקו בין שהזקו שהרי יצאו לפדיון ולהיותם חלין 
שלמים שהזיקו גובה מבשרם ואינו גובה מן הבשר כנגד אימוריהן שהאימורים של קדשים קלים מועלין בהן כמו שבארנו בהלכות מעילה וכן תודה שהזיקה גובה מבשרה ואינו גובה מן הלחם הבא עמה שאין הלחם מכלל בשר 
וכיצד גובה שיאכל הנזק וחבורתו מן הבשר בקדשה כנגד חצי נזק שלו וכיצד אינו גובה כנגד האימורין שאם היה לו לגבות בחצי נזקו שוה דינר והיה כל הבשר עם האימורין שוה שני דינרים והבשר בלא אימורין שוה דינר וחצי אינו גובה שני שלישי הבשר אלא חצי הבשר בלבד 
וכן שור הפקר שהזיק פטור שנאמר "שור רעהו" עד שיהיו הנכסים מיחדים לבעלים כיצד שור ההפקר שנגח וקדם שיתפש אותו הנזק בא אחר וזכה בו הרי זה פטור ולא עוד אלא שור המיחד לבעלים שהזיק ואחר שהזיק הקדישו או הפקירו הרי זה פטור עד שיהיו לו בעלים בשעת הזקו ובשעת העמדה בדין 
שור של ישראל שנגח שור של עכו"ם בין תם בין מועד פטור לפי שאין העכו"ם מחיבין את האדם על בהמתו שהזיקה והרי אנו דנין להם כדיניהם ושור של עכו"ם שנגח של ישראל בין תם בין מועד משלם נזק שלם קנס הוא זה לעכו"ם לפי שאינן זהירין במצות ואינן מסלקין הנזק ואם לא תחיב אותן על נזקי בהמתן אין משמרין אותה ומפסידין ממון הבריות 
שור תם שהזיק אם מכרו המזיק עד שלא עמד בדין אף על פי שהוא מכור הרי הנזק גובה הימנו וחוזר הלוקח וגובה מן המזיק שמכר לו שכיון שנגח קול יש לו ולא היה לו ללוקח לקח עד שיגבה הנזק 
הקדישו המזיק הרי זה מקדש כדי שלא יאמרו הקדש יוצא בלא פדיון שחטו גובה מבשרו נתנו במתנה מה שעשה עשוי ויגבה הנזק ממנו 
הזיק ועמד בדין ואחר כך מכרו אינו מכור הקדישו אינו מקדש נתנו במתנה לא עשה ולא כלום קדמו בעלי חובות של מזיק ותפסוהו בין שחב עד שלא הזיק בין הזיק עד שלא חב לא זכו אלא הנזק גובה ממנו שאפלו היה של בעלי חובות מתחלה והזיק הרי זה גובה מגופו 
מועד שהזיק בין עמד בדין בין שלא עמד בדין והקדישו או מכרו או נתנו במתנה או שחטו מה שעשה עשוי קדמו בעלי חובות והנהיגוהו בין חב עד שלא הזיק בין הזיק עד שלא חב זכו בו לפי שאין משתלם הנזק אלא מן המעלה שבנכסי המזיק והרי כל נכסיו משעבדין לנזק זה 
כשבית דין נזקקין לגבות לנזק מנכסי המזיק גובין מן המטלטלין תחלה ואם לא היו לו מטלטלין כלל או שלא היו לו מטלטלין כנגד כל הנזק גובין השאר מן הקרקע המעלה שבנכסי המזיק וכל זמן שימצאו מטלטלין ואפלו סבין אין נזקקין לקרקע 
מת המזיק קדם שישלם אין בית דין נזקקין למטלטלין של יתומים אלא לקרקע וגובין לנזק מן הזבורית מפני שהנזק נעשה כבעל חוב והמטלטלין אינן משעבדין לבעל חוב ואם תפס הנזק המטלטלין בחיי המזיק גובין לו מהם לאחר מותו 
כבר תקנו הגאונים לגבות בעל חוב מן המטלטלין ופשטה תקנה זו בכל בתי דינין לפיכך מגבין הנזקין מן המטלטלין של יתומים ואם לא הניח מטלטלין גובין לו מן הזבורית שכל הבא לפרע מנכסי יתומים לא יפרע אלא מן הזבורית כמו שבארנו 
אין הנזקין משתלמין ואין חיבין בכפר ואין הבהמה נהרגת אלא בראיה ברורה ובעדים הכשרים להעיד שלא תאמר הואיל ואין מצויין בארוות הסוסים וברפת הבקר וגדרות צאן אלא העבדים והרועים וכיוצא בהן אם העידו שבהמה זו הזיקה את זו שומעין להם ואם העידו קטנים או נשים שאדם זה חבל את זה או העידו בשאר נזקין סומכין עליהן אין הדבר כן אלא אין מחיבין לעולם ממון על פי עדים עד שיהיו עדים הכשרים להעיד שאר עדיות ויעידו ויחיבו בית דין המזיק לשלם 
שור שהיה רועה על גבי הנהר ונמצא שור הרוג בצדו אף על פי שזה מנגח וזה מועד לגח זה מנשך וזה מועד לשך אין אומרים בידוע שזה נשכו וזה נגחו ואפלו גמל האוחר בין הגמלים ונמצא הרוג בצדו אין אומרים בידוע שזה הרגו עד שראוהו עדים כשרים 
בהמה מעברת שהזיקה גובה חצי נזק ממנה ומולדה מפני שהוא מגופה אבל תרנגלת שהזיקה אינו גובה מביצתה מפני שהביצה אינה מגופה אבל מבדלת ומפרשת ממנה 
מעברת שנגחה ונמצא ולדה בצדה ואין ידוע אם עד שלא נגחה ילדה או אחר שנגחה ילדה משלם חצי נזק מן הפרה ואינו גובה מן הולד כלום עד שיביא ראיה שבשעה שנגחה היתה מעברת שהמוציא מחברו עליו להביא הראיה 
שור שנגח פרה מעברת ונמצא עברה נופל בצדה ואין ידוע אם עד שלא נגחה הפילה או מחמת נגיחה הפילה משלם נזק הפרה ואינו משלם נזק הולד שהמוציא מחברו עליו הראיה 
נגח פרה מעברת והפילה אין שמין פחת פרה בפני עצמה ופחת הולד בפני עצמו אלא שמין כמה היתה הפרה שוה כשהיתה מעברת ובריאה וכמה היא שוה עכשו היא והנפל שלה ומשלם הפחת או חציו אם היה תם 
היתה הפרה לאחד והולד לאחד הרי פחת השמן שפחת גוף הפרה לבעל הפרה ופחת הנפח חולקין אותו בעל הפרה עם בעל הולד והנפל של בעל הולד 
שור שהיה רודף אחר שור אחר והזק הנזק אומר שורך הזיק וזה אומר איני יודע שמא בסלע לקה המוציא מחברו עליו הראיה ואף על פי שהנזק אומר איני יודע בודאי וזה אומר איני יודע טען הנזק ואמר ודאי אתה יודע ששורך הזיק הרי זה נשבע שבועת הסת שאינו יודע אם היה מועד אבל אם היה תם פטור אף משבועת הסת שאפלו הודה מעצמו פטור שחצי נזק קנס הוא ומודה בקנס פטור הוא 
היו שנים רודפין אחר אחד והרי עדים שאחד מהן הזיק ואין העדים יודעים איזהו משניהם זה אומר שורך הזיק וזה אומר שורך הזיק שניהם פטורין ואם היו שניהם של איש אחד חיב לשלם מגוף הפחות שבשניהם ואם היו מועדין משלם נזק שלם מנכסיו 
במה דברים אמורים בששני השורים עומדין אבל אם מת אחד מהן או אבד והיה אחד מהן תם אף על פי שהן של איש אחד פטור שהרי אומר לו הבא ראיה שזה העומד הוא שהזיק ואשלם לך 
היו שני השורים הרודפין אחד גדול ואחד קטן הנזק אומר גדול הזיק והמזיק אומר קטן הזיק היה אחד תם ואחד מועד הנזק אומר מועד הזיק והמזיק אומר תם הזיק המוציא מחברו עליו הראיה 
לא היתה שם ראיה ברורה שזה הזיק אלא עדים מעידים שאחד משני אלו הזיק משלם המזיק כמו שאומר ואם טען הנזק שאתה יודע ודאי שזה הזיק בפניך הרי המזיק נשבע שבועת התורה ומשלם כמו שהודה שהרי הודה במקצת 
היו הנזקין שנים אחד גדול ואחד קטן והמזיקין אחד גדול ואחד קטן הנזק אומר גדול הזיק את הגדול והקטן את הקטן והמזיק אומר לא כי אלא קטן הזיק את הגדול וגדול את הקטן או שהיה אחד תם ואחד מועד הנזק אומר המועד הזיק את הגדול ותם הזיק את הקטן והמזיק אומר תם הזיק את הגדול והמועד הזיק את הקטן המוציא מחברו עליו הראיה לא היתה שם ראיה ברורה המזיק פטור למה זה דומה לזה טוען את חברו חטים והודה לו בשעורים שהוא נשבע שבועת הסת ופטור אף מדמי שעורים כמו שיתבאר בהלכות טוען ואם תפס הנזק הרי זה משלם לקטן מן הגדול ולגדול מן הקטן כמו שהודה המזיק אבל אם לא תפס אין מוציאין מן המזיק כלום 
שור שנגח וחזר ונגח שור אחר הרי הנזק הראשון והבעלים שתפין בו כיצד שור שוה מאתים שנגח שור שוה מאתים ואין הנבלה יפה כלום הנזק נוטל מאה ובעל השור מאה חזר ונגח שור אחר שוה מאתים ואין הנבלה יפה כלום האחרון נוטל מאה והנזק שלפניו עם הבעלים נוטלין חמשים חמשים זוז חזר ונגח שור אחר שוה מאתים ואין הנבלה יפה כלום האחרון נוטל מאה ונזק שלפניו חמשים והנזק הראשון עם הבעלים עשרים וחמשה עשרים וחמשה וכן על דרך זו חולקין והולכים 
נזק שתפס בהמה שהזיקה לגבות חצי נזקו מגופה נעשה עליה שומר שכר לנזקין ואם יצתה והזיקה הנזק הראשון חיב בנזקיה והבעלים פטורין כיצד שור שוה מאתים שנגח והפסיד מאתים ותפסו הנזק לגבות ממנו מאה וחזר ונגח והפסיד במאה וארבעים הרי הנזק האחרון משתלם שבעים והנזק הראשון שתפסו משתלם מותר נזקו והוא שלשים והבעלים מאה וכן כל כיוצא בזה 
שני שורים תמים שחבלו זה בזה משלמין במותר חצי נזק שניהם מועדין שחבלו זה בזה משלמין במותר נזק שלם אחד תם ואחד מועד מועד בתם משלם במותר נזק שלם תם במועד משלם במותר חצי נזק כיצד שור תם שהפסיד בשור תם אחר שוה מנה וחזר זה האחרון והפסיד בראשון שוה ארבעים הרי בעל הראשון משלם לבעל האחרון שלשים היו שניהם מועדין בעל הראשון משלם ששים הראשון מועד ואחרון תם בעל הראשון משלם שמונים הראשון תם והאחרון מועד בעל הראשון משלם עשרה 
שור שהמית את האדם בכל מקום בין גדול בין קטן בין עבד בין בן חורין אחד תם ואחד מועד הרי זה נסקל ואם המית את העכו"ם פטור כדיניהם 
אחד שור ואחד שאר בהמה חיה ועוף שהמיתו הרי אלו נסקלין מה בין תם שהרג את האדם למועד שהרג את האדם שהתם פטור מן הכפר והמועד חיב בכפר ובלבד שיהיה מועד להרג 
והואיל וכל בהמה חיה ועוף שהרגו את האדם נסקלין היאך ימצא מועד להרג עד שישלמו בעליו את הכפר כגון שהרג שלשה עובדי כוכבים ואחר כך הרג ישראל שהמועד לעכו"ם הרי זה מועד לישראל או שהרג שלשה ישראל טרפה ואחר כך הרג שלם או שהרג וברח וברביעי נתפס שאין הבעלים חיבין בכפר עד שיסקל השור וכן אם סכן שלשה בני אדם כאחד או שהרג שלש בהמות הרי זה מועד להריגה ובעלים משלמין את הכפר וכן אם הכירו עדים את בעל השור ולא הכירו את השור בפעם ראשונה ושניה ושלישית וברביעית ראו שורו שהרג ולא היו יודעין אם זה הוא השור שהרג בשלש פעמים הראשונות או אחר היה הואיל והועדו הבעלים שיש להם בבקרם שור שהרג שלש פעמים היה להם לשמר כל בהמתם ומאחר שלא שמרו משלמין את הכפר 
זה שכתוב בתורה "וגם בעליו יומת" מפי השמועה למדו שחיוב מיתה זו בידי שמים ואם נתן כפר הנהרג מתכפר לו ואף על פי שהכפר כפרה ממשכנין מי שנתחיב בכפר בעל כרחו 
שור של שני שתפין שהרג כל אחד מהם משלם כפר שלם שהרי כל אחד מהן צריך כפרה גמורה 
אין גומרין דינו של שור אלא בפני בעליו אם היו לו בעלים אבל אם לא היו לו בעלים כגון שור המדבר ושור של הקדש ושור של גר שמת ואין לו יורשין אם המית הרי זה נסקל וגומרין דינו אף על פי שאין לו בעלים וכן שור האשה ושור היתומים ושור האפוטרופסים שהמיתו נסקלין ואין האפוטרופסים משלמין את הכפר שהכפר כפרה הוא ואין הקטנים והחרשים והשוטים בני חיוב כדי שיהיו צריכין כפרה 
שור שהוא טרפה שהרג את הנפש או שהיה השור של אדם טרפה אינו נסקל שנאמר "וגם בעליו יומת" כמיתת הבעלים כך מיתת השור וכיון שבעליו כמת הם חשובים ואינן צריכין מיתה הרי זה פטור 
המשסה כלב בחברו והרגו אין הכלב נסקל וכן אם גרה בו בהמה או חיה והרגוהו אבל אם שסה בו נחש ואפלו השיכו בו והרגו הנחש נסקל שארס הנחש שממית מעצמו מקיאו לפיכך זה האדם שהשיך בו נחש פטור ממיתת בית דין 
אין הבהמה נסקלת אם המיתה עד שנתכונה להזיק למי שהיא חיבת עליו סקילה אבל שור שהיה מתכון להרג את הבהמה והרג את האדם נתכון לעכו"ם והרג לישראל נתכון לנפלים והרג בן קימא פטור מן המיתה ואם היה מועד הבעלים חיבין בכפר או בקנס אם המית עבד ואף על פי שהרג בלא כונה הואיל והוא מועד לזה 
היה מועד לפל על בני האדם בבורות וראה ירק בבור ונפל לבור בשביל הירק והיה שם אדם ומת או שהיה מועד להתחכך בכתלים ולהפיל על בני אדם ונתחכך בכתל להנאתו ונפל על אדם ומת מחמת חכוכו השור פטור ממיתה לפי שלא נתכון להמית והבעלים חיבין בכפר שהרי זה מועד לפל בבורות על בני אדם או להפיל עליהם הכתלים והיאך יודע שנתחכך להנאתו כשנתחכך לאחר שהפיל והמית 
אין הבעלים משלמין את הכפר עד שתמית בהמתן חוץ מרשותן אבל אם המית ברשות המזיק אף על פי שהוא בסקילה הבעלים פטורין מן הכפר כיצד הנכנס לחצר בעל הבית שלא ברשותו ואפלו נכנס לתבע שכרו או חובו ממנו ונגחו שורו של בעל הבית ומת השור בסקילה והבעלים פטורין מן הכפר שהרי אין לו רשות לכנס לרשותו של זה שלא מדעתו 
עמד בפתח וקרא לבעל הבית ואמר לו הן ונכנס ונגחו שורו של בעל הבית הרי הבעלים פטורין שאין משמע הן אלא עמד במקומך עד שאדבר עמך 
בהמה שנכנסה לחצר הנזק ודרסה על גבי תינוק דרך הלוכה והרגתהו הבעלים משלמין את הכפר שהרגל מועדת להזיק בדרך הלוכה וברשות הנזק חיב אף על השן ועל הרגל כמו שבארנו נמצאת למד שהמועד שהמית בכונה נסקל והבעלים חיבין בכפר ואם המית שלא בכונה פטור מן המיתה והבעלים חיבין בכפר ותם שהמית שלא בכונה פטור מן המיתה ומן הכפר ואם נתכון להמית נסקל והבעלים פטורין מן הכפר וכן מקנס של עבד 
נראה לי שאף על פי שהתם שהמית בכונה עבד או שפחה פטור מן הקנס שהוא שלשים סלע הכתוב בתורה אם המית שלא בכונה משלם חצי דמי העבד או חצי דמי השפחה מגופו כאלו המית שור חברו או חמורו 
כמה הוא הכפר כמו שראו הדינין שהוא דמי הנהרג הכל לפי שויו של נהרג שנאמר "ונתן פדין נפשו ככל אשר יושת עליו" וכפר העבדים בין גדולים בין קטנים בין זכרים בין נקבות הוא הקנס הקצוב בתורה שלשים סלע כסף יפה בין שהיה העבד שוה מאה מנה בין שאינו שוה אלא דינר וכל המעכב גט שחרור אין לו קנס הואיל ואין לו אדון שהרי יצא לחרות 
למי נותנין הכפר ליורשי הנהרג ואם המית אשה הכפר ליורשיה מאביה ואינו לבעל המית מי שחציו עבד וחציו בן חורין נותן חצי קנס לרבו והחצי האחר ראוי לתן ואין מי יקחנו 
שור שנגח אשה ויצאו ילדיה אף על פי שהוא מועד לגח הבעלים פטורין מדמי ולדות שלא חיבה תורה בדמי ולדות אלא לאדם 
נגח שפחה ויצאו ילדיה משלם דמי ולדות שזה כמי שנגח חמור מעברת ואם היה תם משלם חצי דמי ולדות מגופו 
כיצד שמין אותה אומדין כמה היתה שפחה זו שוה כשהיתה מעברת וכמה היא שוה עתה ונותן לבעליה הפחת או חציו ואם המית השפחה משלם הכפר הקצוב בתורה בלבד כמו שבארנו 
שור שנתכון לבהמה ונגח את האדם אף על פי שאם המיתו פטור כמו שבארנו אם חבל בו חיב בנזק ואם תם הוא משלם חצי נזק מגופו ואם מועד נזק שלם 
שור תם שהמית והזיק דנין אותו דיני נפשות ואין דנין אותו דיני ממונות ומועד שהמית והזיק דנין אותו דיני ממונות וחוזרין ודנין אותו דיני נפשות קדמו ודנוהו דיני נפשות תחלה חוזרין ודנין אותו דיני ממונות 
ומהיכן משתלם מן השבח שהשביח ברדיתו אחר שנגמר דינו שכיון שנגמר דינו לסקילה אין לו בעלים שיתחיבו בנזקיו דנוהו דיני נפשות וברח אין דנין אותו דיני ממונות 
שור שהמית את האדם והקדישו בעליו אינו קדוש וכן אם הפקירו אינו מפקר מכרו אינו מכור החזירו שומר לבעליו אינה חזרה שחטו בשרו אסור בהנאה במה דברים אמורים אחר שנגמר דינו לסקילה אבל עד שלא נגמר דינו לסקילה אם הקדישו מקדש ואם הפקירו הרי הוא מפקר מכרו הרי זה מכור החזירו שומר לבעליו הרי זה מחזר ואם קדם ושחטו הרי זה מתר באכילה 
שור שלא נגמר דינו שנתערב בשורים אחרים כלן פטורין לפי שאין גומרין דינו של שור אלא בפני השור כדין האדם נגמר דינו ואחר כך נתערב באחרים אפלו באלף כלן נסקלים ונקברין ואסורין בהנאה כדין בהמה נסקלת 
פרה מעברת שהמיתה את האדם וכן כל בהמה שנעבדה בה עברה הרי עברה כמוה היא ועברה נגחה היא ועברה נרבעה 
נגחה והמיתה ואחר כך נתעברה אם עד שלא נגמר דינה נתעברה וילדה קדם גמר דין ולדה מתר ואם ילדה אחר גמר דין ולדה אסור שהעבר ירך אמו הוא ואם נתערב ולד זה באחרים כונסין את כלם בכפה עד שימותו שם 
שור הנסקל שהוזמו עדיו כל הקודם בו זכה שהרי משנגמר דינו הפקירוהו בעליו ואם העידו שבעליו רבעהו והזים את העדים הרי השור לבעליו והקודם ומשכו לא זכה בו שכיון שהבעל יודע בעצמו שלא חטא ושאלו עדי שקר הם והרי הוא מיחל להזימם לא הפקיר 
החופר בור ברשות הרבים ונפל לתוכו שור או חמור ומת אפלו היה הבור מלא גזות של צמר וכיוצא בהן הרי בעל הבור חיב לשלם נזק שלם שנאמר "בעל הבור ישלם" ואחד שור וחמור או שאר מיני בהמה חיה ועוף לא נאמר "שור וחמור" אלא בהווה 
אחד החופר בור ברשות הרבים או החופר בור ברשותו ופתחו לרשות הרבים או פתח לרשות חברו או שחפר ופתח לרשותו והפקיר רשותו ולא הפקיר בורו הרי זה חיב בנזקיו אבל אם הפקיר רשותו ובורו או שהפקיר בורו שברשותו או הקדישו הרי זה פטור שנאמר "בעל הבור ישלם" מי שיש לו בעלים וזה הפקר ובתחלה ברשות חפר מפני שחפר ברשותו 
אחד החופר בור או שנחפר מאליו או שחפרתו בהמה או חיה הואיל והוא חיב למלאותו או לכסותו ולא עשה הרי זה חיב בנזקיו ואחד החופר או הלוקח או שנתן לו במתנה שנאמר "בעל הבור ישלם" מי שיש לו בעלים מכל מקום 
אחד החופר או המגלה מקום שהיה מכסה שנאמר "כי יפתח איש בור או כי יכרה" ואם כסהו כראוי אף על פי שהתליע מתוכו ונפל לתוכו שור ומת פטור שנאמר "ולא יכסנו" הא אם כסהו פטור כסהו בדבר שיכול לעמד בפני שורים ואינו יכול לעמד בפני גמלים והלכו עליו גמלים ונתרועע והלכו עליו שורים ונפלו בו אם אין הגמלים מצויין באותו מקום הרי זה פטור מפני שזה אנס ואם יבואו שם גמלים אפלו לפרקים הרי זה חיב 
התליע מתוכו ונפלו בו שורים אף על פי שהגמלים מצויין שם תמיד והרי הוא פושע לגמלים הואיל ומחמת שהתליע נפלו בו השורים הרי זה פטור וכן כל כיוצא בזה 
המוצא בור וכסהו וחזר וגלהו בעל הבור חיב וזה האחרון פטור סתמו בעפר וחזר והוציא את כל העפר זה האחרון חיב שכיון שסתמו בעפר נסתלקו מעשה הראשון 
בור של שני שתפין ועבר הראשון ולא כסהו השני ולא כסהו הראשון חיב עד שימסר דליו לשני ומשמסר דליו לשני לדלות ממנו נפטר הראשון ונתחיב השני לכסותו כסהו הראשון ובא השני ומצאו מגלה ולא כסהו השני חיב ועד אימתי יהיה השני לבדו חיב עד שידע הראשון שהבור מגלה וכדי שישכר פועלים ויכרת ארזים ויכסנו וכל שימות בו תוך זמן זה הרי השני לבדו חיב בו וכל שימות בו אחר זמן כזה שניהן חיבין לשלם שהרי שניהן פשעו בו 
המוסר בורו לשומר חיב בנזקיו ואם מסרו לחרש שוטה וקטן אף על פי שהיה מכסה הרי הבעלים חיבין שהבור עשוי להתגלות ואלו אין בהן דעת 
המכסה בורו בדליו של חברו ובא בעל הדלי ונטל דליו בעל הבור חיב 
אחד החופר בור או שיח או מערה או חריץ ולמה נאמר "בור" עד שיהיה בו כדי להמית וכמה כדי להמית עמק עשרה טפחים אבל אם היה פחות מעשרה ונפל לתוכו שור או שאר בהמה חיה ועוף ומת פטור ואם הזקו חיב בעל התקלה נזק שלם 
היה עמק הבור תשעה ומהן טפח אחד מים חיב שהטפח של מים חשוב כעמק שני טפחים ביבשה היה עמק שמונה ומהן שני טפחים מים או שהיה עמקו שבעה ומהן שלשה טפחים מים ונפל לתוכו שור וכיוצא בו ומת אין מחיבין אותו לשלם ואם תפש הנזק אין מוציאין מידו שהדברים האלו יש בהן ספק 
החופר בור עמק עשרה טפחים ובא אחר והשלימו לעשרים ובא אחר והשלימו לשלשים כלן חיבים חפר הראשון פחות מעשרה אפלו טפח ובא האחרון והשלימו לעשרה בין שחפר בו טפח או שהגביה בנין על שפתו טפח זה האחרון חיב סתם טפח שהוסיף או שסתר טפח שבנה הרי זה ספק אם כבר נסתלק מעשה ראשון או עדין לא נסתלק 
חפר הראשון בור עמק ובא האחרון והרחיבו ונפל לתוכו שור ומת אם מחמת הבלו מת האחרון פטור שהרי מעט הבלו ואם מחמת חבטו מת האחרון חיב שהרי הוא הקריב הזק בור זה וכן אם נפל השור מאותו הצד שהרחיב האחרון האחרון חיב שהרי הקריב הזק בור זה אף על פי שמת מן ההבל ואם מן הצד שחפר הראשון נפל הראשון חיב שזה האחרון מעט הבלו 
בור שחיבה עליו התורה אפלו לא מתה הבהמה אלא מהבלו ואין צריך לומר אם מתה מחבטו לפיכך אם היה עמק הבור כרחבו אין לו הבל ואם לא נחבטה בו הבהמה ומתה פטור היה עמקו יתר על רחבו יש לו הבל ואם מתה בו הבהמה חיב אף על פי שלא נחבטה בקרקעיתה 
עשה תל גבוה ברשות הרבים ונחבטה בו הבהמה ומתה אם היה גבוה עשרה טפחים חיב לשלם ואם היה פחות מעשרה פטור על מיתת הבהמה אבל אם הזקה בלבד חיב לשלם נזק שלם ואפלו בתל גבוה כל שהוא או בחפירה כל שהיא שהנזק בכל שהוא דבר מצוי וידוע ואין המיתה בכל שהוא מצויה והרי הוא כמו אנס 
וכן אינו חיב על מיתת הבהמה בבור או על חביטתה בתל אלא אם היתה הבהמה קטנה או חרשת או שוטה או סומא או שנפלה בלילה אבל אם היתה פקחת ונפלה ביום ומתה פטור שזה כמו אנס מפני שדרך הבהמה לראות ולסור מן המכשולות וכן אם נפל לתוכו אדם ומת אפלו היה סומא או שנפל בלילה בין שהיה בן חורין או עבד הרי זה פטור ואם הזק בו האדם או הבהמה הפקחת חיב נזק שלם כמו שבארנו 
נפל לתוכו שור פסולי המקדשין ומת הרי זה פטור שנאמר "והמת יהיה לו" מי שהמת שלו יצא זה שהוא אסור בהנאה ודינו שיקבר 
היה חופר בבור ונפלה הבהמה בתוך הבור מקול החפירה ומתה אם נפלה מלפניה חיב מאחריה כגון שנבעתה וחזרה על עקבה לאחור ונפלה ומתה פטור שנאמר "ונפל" עד שיפל דרך נפילה נפלה לפניה מקול החפירה חוץ לבור ומתה אין בית דין מחיבין אותו ואם תפש הנזק אין מוציאין מידו ואם נפלה לאחוריה חוץ לבור ומתה או הזקה בעל הבור פטור 
שור שדחף בהמה לתוך הבור ומתה אם מועד הוא בעל הבור משלם מחצה ובעל השור מחצה ואם תם הוא בעל השור משלם רביע מגופו ובעל הבור משלם שלשה חלקים מן היפה שבנכסיו שבעל הנבלה אומר לבעל הבור פחת נבלה זו יש לי אצלך אף על פי שהיא גדולה ופקחת כיון שנדחפה הרי זו כמי שנפלה בלילה כל שאני יכול להוציא מבעל השור אני מוציא והשאר אתה חיב לשלמו 
וכן המניח אבן על פי הבור ובא השור ונתקל בה ונפל לבור ומת המניח את האבן משלם מחצה ובעל הבור מחצה 
וכן שור של הדיוט ושל פסולי המקדשין שנגחו כאחד אם תם הוא זה של הדיוט משלם חצי נזק ואם מועד נזק שלם שהנזק אומר לו כל שאוכל להוציא מזה אוציא והשאר ממך וזה הואיל והקדש הוא ופטור אתה תשלם לי הכל 
מי שהיה חופר בור ברשות הרבים ונפל עליו שור והרגו בעל השור פטור ואם מת השור נוטל בעל השור דמי שורו מיורשי בעל הבור 
כלים שנפלו לבור ונשתברו בעל הבור פטור שנאמר "ונפל שמה שור או חמור" מפי השמועה למדו שור ולא אדם חמור ולא כלים אפלו נפל שור בכליו ומת השור ונשתברו כליו חיב על הבהמה ופטור על הכלים 
הבור מאבות נזיקין הוא ותולדותיו כמוהו מועדין מתחלתן וכל המניח תקלה הרי זו תולדת הבור ואם הזק בה אדם או בהמה משלם זה שהניח התקלה נזק שלם בין הפקיר התקלה בין לא הפקירה ואם הזקו בה כלים פטור 
כיצד המניח אבנו או סכינו או תבנו או משאו וכיוצא בהן ברשות הרבים והזקו בהן בין אדם בין בהמה חיב נזק שלם וכן אם הניחן ברשותו והפקיר רשותו ולא הפקירן נתקל בקרקע ונחבט בתקלה זו והזק בה חיב בעל התקלה ואם הזקו כלים בכל אלו או נטנפו פטור 
הכניס שורו לחצר בעל הבית שלא ברשות והרביץ גללים ונטנפו בהן כליו של בעל הבית פטור שהגלל זה תולדת בור הוא ולא מצאנו בור שחיב בו על הכלים 
המניח את הכד ברשות הרבים והלך ונתקל בה ושברה פטור לפי שאין דרך בני אדם להתבונן בדרך כשהן מהלכין ואם הזק בה הרי בעל הכד חיב בנזקיו ואפלו הפקיר הכד שכל המפקיר נזקיו במקום שאין לו רשות לעשותה מתחלה חיב כאלו לא הפקירן 
הניח את הכד במקום שיש לו רשות להניחה שם כגון מקום הקרנות של גתות וכיוצא בהן ונתקל בה ושברה חיב ואם הזק בה המהלך בעל הכד פטור מפני שהיה לו להסתכל ואם היתה אפלה או שמלא כל הדרך כדים פטור על שבירתה ואם נתקל בה הרי בעל הכד חיב וכן כל כיוצא בזה 
נשברה כדו ברשות הרבים והחלק אחד במים או שלקה בחרסיה פטור מדיני אדם לפי שאנוס הוא וחיב בדיני שמים מפני שלא סלק החרסים והרי החרסים והמים כהפקר ולא הפקיר אלא אחר שנאנס ולפיכך פטור ואם נתכון לזכות בחרסיה והזק בהן אחר חיב והוא הדין לנפלה גמלו ולא העמידה וכל כיוצא בה ואם הזקו כלים בכל אלו פטור בין הפקיר בין לא הפקיר כמו שבארנו 
שני קדרין שהיו מהלכין בדרך זה אחר זה ונתקל הראשון ונפל ונתקל השני בראשון אם היה לראשון לעמד ולא עמד חיב הראשון בנזקי שני שאף על פי שהוא אנוס בשעת נפילה אינו אנוס בהיותו מטל בדרך והרי הוא יכול לעמד ואם לא היה לו לעמד פטור ואף על פי שלא הזהיר לזה שנתקל בו מפני שהוא טרוד בנפשו 
במה דברים אמורים שהוא חיב בנזקיו של שני כשהזק גופו של שני אבל אם הזקו כליו פטור שאינו חיב על הכלים בבור וכל תקלה תולדת בור הוא כמו שבארנו 
הקדרים והזגגים וכיוצא בהן שהיו מהלכין זה אחר זה ונתקל הראשון ונפל ונתקל השני בראשון והשלישי בשני וכל אחד מהן יש לו לעמד ולא עמד הראשון חיב בנזקי גופו של שני בין שהזק בגופו של ראשון המטל בארץ בין שהזק במשאו והשני חיב בנזקי גופו של שלישי אם הזק בגופו של שני אבל אם הזק במשאו של שני שנפל פטור שהרי אומר לו השני בור זה שהוא משאי אין אני הכורה אותו שהרי הראשון הפיל השני עם משאו ואם הזהירו זה את זה כלן פטורין 
נפל הראשון והיה מטל לרחב הדרך ונתקל אחד בראשו ואחד ברגליו ואחד בבטנו הרי הוא חיב בנזקי כלן הואיל והיה לו לעמד ולא עמד 
השופך את המים ברשות הרבים והזק בהן אחר חיב בנזקיו ואם נטנפו כליו פטור כמו שבארנו נבלעו המים בארץ ונשארה הארץ חלקה והחלק ונפל והזק בקרקע הרי זה חיב בנזקיו 
כל אלו שפותקין ביבותיהן וגורפין מערותיהן אין להן רשות לשפך המים ברשות הרבים בימות החמה אבל בימות הגשמים יש להן רשות ואף על פי כן אם הזק אדם או בהמה במים חיבין נזק שלם 
לא יוציא אדם תבנו וקשו לרשות הרבים כדי שידושו ויעשו לו זבל ואם הוציא קנסוהו חכמים שיהיו כהפקר וכל הקודם בהן זכה מעת שנדושו והשביחו ואם קדם אדם וזכה בהן משעת הוצאה לרשות הרבים אין מוציאין מידו ואף על פי שהן כהפקר אם הזק בהן אדם או בהמה הרי זה המוציא חיב לשלם 
יש לכל אדם להוציא את הזבל והגללים לרשות הרבים בשעת הוצאת זבלים ולצבר אותן שם שלשים יום כדי שיהיה נשוף ברגלי אדם ואף על פי כן אם הזיק חיב לשלם וחיבין על זה הגלל משום גזל כיון שאין בו שבח אם נדוש לא קנסו בו 
אין שורין טיט ברשות הרבים ואין לובנים לבנים אבל גובלין טיט ברשות הרבים אבל לא לבנים 
הבונה ברשות הרבים המביא אבנים מביא והבונה בונה וכלן שהזיקו חיבין לשלם נזק שלם 
החוצב שחצב אבן ומסרה לסתת והזק בה אדם או בהמה הסתת חיב וסתת שמסר לחמר החמר חיב מסר חמר לכתף הכתף חיב מסר כתף לבונה הבונה חיב מסרה הבונה לזה שמתקן ישיבתה בבנין המתקן חיב ואם אחר שהעלוה על גבי הדימוס נפלה והזיקה והיו עושין בקבלנות כלן חיבין ובשכירות האחרון חיב וכלן פטורין 
הכתל והאילן שנפלו לרשות הרבים והזיקו פטור מלשלם ואף על פי שהפקירן לפי שאינן דומים לבור שהרי אין תחלתן להזיק ואם היו רעועין בית דין קובעין לו זמן לקץ את האילן ולסתר את הכתל וכמה הזמן שלשים יום נפלו בתוך הזמן והזיקו פטור לאחר הזמן חיב מפני ששהה אותן 
המצניע את הקוץ ואת הזכוכית והגודר גדרו בקוצים והפריח לרשות הרבים והזק אחד בהן חיב נזק שלם ואם גדר בקוצים בצמצום בתוך רשותו פטור לפי שאין דרך בני אדם להתחכך בכתלים 
המצניע קוציו וזכוכיותיו בתוך כתלו של חברו ובא בעל הכתל וסתר את כתלו ונפל לרשות הרבים והזיק אם כתל רעוע היה המצניע חיב ואם כתל בריא הוא בעל הכתל חיב 
חסידים הראשונים היו מצניעין את הקוצים ואת הזכוכיות בתוך שדותיהם בעמק שלשה טפחים בארץ כדי שלא תעלם המחרשה ואחרים שורפים אותן באש ואחרים משליכים אותן לים או לנהר כדי שלא יזק בהן אדם 
לא יסקל אדם מרשותו לרשות הרבים ואין עושין חלל תחת רשות הרבים ולא בורות ולא שיחין ולא מערות ואף על פי שהעגלה יכולה להלך על גביהן והיא טעונה אבנים שמא תפחת מלמטה שלא מדעתו והחופר בור לצרכי רבים מתר 
אין מוציאין זיזין וגזוזטראות לרשות הרבים אלא אם כן היו למעלה מגמל ורוכבו והוא שלא יאפיל הדרך על בני רשות הרבים ואם רצה כונס לתוך שלו ומוציאו כנס ולא הוציא הרי זה מוציא כל זמן שירצה אבל אינו יכול להחזיר כתלים למקומן לעולם שכל מצר שהחזיקו בו רבים אסור לקלקלו 
לקח חצר ובה זיזין וגזזטראות יוצאות לרשות הרבים הרי זו בחזקתה ואם נפלה חוזר ובונה אותה כשהיתה 
אילן שהוא נוטה לרשות הרבים קוצץ כדי שיהיה הגמל עובר ברוכבו ומניחין מקום פנוי משתי שפתות הנהר כרחב כתפי המלחים שיורדין שם ומושכין הספינה וכל אילן הנמצא ברחב זה קוצצין אותו מיד ואין מתרין בבעליו שהרי מעכב מושכי הספינה 
מי שהיתה דרך הרבים עוברת בתוך שדהו נטלה ונתנה להם מן הצד מה שנתן נתן וזכו בו וזה שנטל לא זכה בו וכמה רחב דרך הרבים אין פחות משש עשרה אמות 
המדליק בתוך שדה חברו ועברה הדלקה חיב לשלם נזק שלם שנאמר "כי תצא אש ומצאה קצים ונאכל גדיש או הקמה" וגו' שלם ישלם המבער וגו' והבערה מאבות נזיקין היא 
הדליק בתוך רשותו צריך להרחיק מסוף המצר כדי שלא תעבר הדלקה לשדה חברו וכמה שעור ההרחקה הכל לפי גבה הדלקה ואם לא הרחיק כראוי ועברה האש והזיקה חיב לשלם נזק שלם הרחיק כראוי ועברה והזיקה פטור שזו מכה בידי שמים היא וכן אם עברה נהר או שלולית שיש בהן מים ורחבן שמונה אמות פטור 
עברה גדר אומדין גבה הגדר וגבה הדלקה והעצים או הקוצים המצויין שם אם אינה ראויה לעבר פטור ואם ראויה לעבר חיב במה דברים אמורים באש הקודחת אבל אם היה לה להב גדול העולה ונכפף מגבה עלית הלהב והיו עצים מצויין שם אין לה אמד אלא אפלו עברה אלף אמה חיב 
נפלה דלקה בחצרו ונפל גדר שלא מחמת הדלקה ועברה הדלקה בחצר אחרת אם היה יכול לגדר הגדר שנפל ולא גדרו חיב למה הדבר דומה לשורו שיצא והזיק שהיה לו לשמרו ולא שמרו 
השולח את הבערה ביד חרש שוטה וקטן פטור מדיני אדם וחיב בדיני שמים במה דברים אמורים שמסר להן גחלת ולבוה שדרך הגחלת להכבות מאליה קדם שתעבר ותדליק אבל אם מסר להן שלהבת חיב שהרי מעשיו גרמו 
שלח את הבערה ביד פקח זה הפקח שהבעיר חיב לשלם והשולח פטור וכן אם הניח שומר לשמר הבערה השומר חיב 
אחד הביא את האור ואחד הביא את העצים המביא את העצים חיב אחד הביא את העצים ואחד הביא את האור המביא את האור חיב בא אחר ולבה המלבה חיב לבתו רוח שאינה מצויה תמיד הרי כלן פטורין לבה ולבתו הרוח חיב שהרי הוא גרם וכל הגורם להזיק משלם נזק שלם מן היפה שבנכסים כשאר כל המזיקין 
אש שיצאה ואכלה עצים או אבנים או עפר חיב לשלם שנאמר "ומצאה קצים" כו' "או השדה" אכלה גדיש וכיוצא בו והיו כלים טמונים בתוך הגדיש אם היו כגון מוריגים וכלי בקר וכיוצא בהן מדברים שדרך אנשי השדה לטמנם בגדיש חיב לשלם היו בגדים וכלי זכוכית וכיוצא בהן פטור על הכלים 
במה דברים אמורים במדליק בתוך שדה חברו אבל במדליק בתוך שלו ועברה לשדה חברו פטור על כל הכלים הטמונים בגדיש אבל משלם הוא שעור מקום הכלים ורואין אותו כאלו הוא מלא גדיש של חטים או של שעורים 
המדליק בתוך שדה חברו ויצאה האש ונאכל הגדיש והיה גדי כפות לו ועבד סמוך לו ונשרף עמו חיב שכן דרך בני אדם לעשות בגדיש היה עבד כפות לו וגדי סמוך לו ונשרף עמו פטור 
המשאיל מקום לחברו והגדיש בו והטמין בו כלים והדליק המשאיל ושרף הגדיש אינו משלם אלא דמי גדיש בלבד השאילו מקום להגדיש חטים והגדיש שעורים או להגדיש שעורים והגדיש חטים או שהגדיש חטים וחפם בשעורים או שהגדיש שעורים וחפם בחטים אינו משלם לו אלא דמי שעורים בלבד 
המדליק את הבירה של חברו משלם כל מה שבתוכה שכן דרך בני אדם להניח כל כליהם וכל חפציהם בבתים וכל שיטען בעל הבית הרי זה נשבע בנקיטת חפץ ונוטל ושבועה זו מדברי סופרים כמו שיתבאר ובלבד שיטען דברים שהוא אמוד בהן או שהוא למוד להיות אותן הדברים שטען פקדון אצלו 
גמל שהוא טעון פשתן ועובר ברשות הרבים ונכנס פשתנו לתוך החנות ודלקה בנרו של חנוני והדליק את כל הבירה בעל הגמל חיב מפני שהרבה במשאוי בין שעמדה הבהמה בין שלא עמדה הניח החנוני נרו מבחוץ החנוני חיב אף בדמי פשתן מפני שהניח נרו מבחוץ ואפלו נר חנכה היה לו לישב ולשמר 
הכופף קמתו של חברו לפני האש עד שתדלק אם אין האש מגעת לה אלא ברוח שאינה מצויה פטור מדיני אדם וחיב בדיני שמים והטומן קמתו של חברו בעפר או בתבן ועברה האש ואכלה אותה הרי הטומן פטור מדיני אדם וחיב בדיני שמים מפני שהמדליק את האש פטור על הטמון 
אש שעברה והזיקה את האדם וחבלה בו הרי המבעיר חיב בנזקיו ובשבתו וברפויו ובצערו ובבשתו כאלו הזיקו בידו שאף על פי שאשו ממונו הוא הרי הוא כמו שהזיקה בחציו אבל אם הזיקה בהמתו או בורו את האדם אינו חיב אלא בנזק בלבד כמו שבארנו 
כל תולדות האש הרי הן כאש כיצד הניח אבן או סכין או משא בראש גגו ונפלו ברוח מצויה והזיקו חיב לשלם נזק שלם שכל אלו וכיוצא בהן תולדות הבערה הן ואם נפלו ברוח שאינה מצויה והזיקו פטור סליקו להו הלכות נזקי ממון בס"ד 
