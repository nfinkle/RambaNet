מצות עשה להיות כל הקרבנות תמימין ומבחרין שנאמר  "תמים יהיה לרצון" זו מצות עשה 
וכל המקדיש בהמה שיש בה מום לגבי המזבח עובר בלא תעשה ולוקה על הקדשו שנאמר  "כל אשר בו מום לא תקריבו" מפי השמועה למדו שזו אזהרה למקדיש בעלי מומין אפלו הקדישו לדמי  לוקה שבזיון קדשים הוא 
המתכון לומר שלמים ואמר עולה עולה ואמר שלמים לא אמר כלום עד שיהיו פיו ולבו שוים לפיכך המתכון לומר על בעל מום עולה והקדישו שלמים או שלמים ואמר עולה אף על פי שנתכון לאסור אינו לוקה מי שדמה שמתר להקדיש בעל מום למזבח והקדיש הרי זה קדוש ואינו לוקה 
השוחט בעל מום לשם קרבן לוקה שהרי נאמר בבעלי מומין  "לא תקריבו אלה לה'" ומפי השמועה למדו שזה אזהרה לשוחט וכן הזורק דם בעלי מומין על המזבח לוקה שהרי נאמר בהן  "לא תקריבו  לה'" מפי השמועה למדו שזה אזהרה לזורק וכן המקטיר אימורי בעלי מומין על המזבח לוקה שנאמר  "ואשה לא תתנו מהם על המזבח" אלו החלבים נמצאת למד שאם הקדיש בעל מום ושחטו וזרק דמו והקטיר אימוריו לוקה ארבע מלקיות 
אחד בעל מום קבוע או בעל מום עובר אם הקריבו עובר בכל אלו שנאמר  "לא תזבח לה' אלהיך שור ושה אשר יהיה בו מום" מפי השמועה למדו שזה אזהרה לבעל מום עובר כגון שהיה בבהמה גרב לח או חזזית אם הקריבה לוקה 
ולא קרבנות ישראל בלבד אלא אף קרבנות עכו''ם אם הקריבן והן בעלי מומין לוקה שנאמר  "ומיד בן נכר לא תקריבו את לחם אלהיכם מכל אלה" 
המטיל מום בקדשים כגון שסמא עינו או קטע ידו לוקה שהרי נאמר בקרבן  "כל מום לא יהיה בו" מפי השמועה למדו שזה אזהרה שלא יתן בו מום ואינו לוקה אלא בזמן שבית המקדש קים שהרי היה ראוי לקרבן ופסלו אבל בזמן הזה אף על פי שעבר בלא תעשה אינו לוקה 
הטיל מום בקדשים ובא אחר והטיל בה מום אחר השני אינו לוקה 
אחד המטיל מום בקדשים עצמן או בתמורתן חוץ מן הבכור ומן המעשר שהמטיל מום בתמורתן אינו לוקה לפי שאינן ראויין לקרבן כמו שיתבאר במקומו וכן המטיל מום בתשיעי של טעות עשירי אינו לוקה 
המקדיש בעלת מום למזבח אף על פי שלוקה הרי זו נתקדשה ותפדה בערך הכהן ותצא לחלין ויביא בדמיה קרבן וכן הדין בבהמת קדשים שנפל בה מום ומצות עשה היא לפדות קדשים שנולד בהן מום ויצאו לחלין ויאכלו שנאמר  "רק בכל אות נפשך תזבח ואכלת בשר" מפי השמועה למדו שהכתוב מדבר בפסולי המקדשין שיפדו וכבר בארנו בערכין שזה שנאמר  "ואם כל בהמה טמאה אשר לא יקריבו ממנו קרבן לה'" שהוא מדבר בבעלי מומין שנפדו 
מה בין בעלת מום קבוע לבעלת מום עובר שבעלת מום קבוע אם ילדה והיא קדש יפדה הולד ויצא לחלין אף על פי שהוא תמים כדי שלא יהיה טפל חמור מן העקר ואם נתעברה קדם שתפדה וילדה אחר פדיון הולד חלין ואם מתה קדם שתפדה נפדית אחר שתמות שהרי לא חלה קדשה גמורה על גופה אלא על דמיה מפני שהיתה בעלת מום קבוע אבל המקדיש בעלת מום עובר או תמימה ואחר שהקדישה נולד לה מום קבוע אם מתה קדם שתפדה תקבר כשאר הקדשים התמימים מפני שהיא צריכה העמדה והערכה כמו שבארנו בערכין ואם נשחטה קדם שתפדה הרי זו נפדית כל זמן שהיא מפרכסת ואחר כך תאכל ואם ילדה יקרב ולדה נתעברה קדם שתפדה וילדה אחר שנפדית הולד אסור ואינו נפדה אלא כיצד יעשה סמוך לפדיון אמו מתפיס זה הולד לשם אותו הזבח לפי שאינו יכול להקריבו  מפני שבא מכח קדשה דחויה 
כל פסולי המקדשין כשיפדו מתר לשחטן בשוק של טבחים ולמכרן שם ולשקל בשרם בליטרא כשאר החלין חוץ מן הבכור ומן המעשר מפני שמכירתם בשוק מוסיף בדמיהן שאר הקדשים שדמיהן חוזרין להקדש שהרי מביא בדמיהם בהמה אחרת מוכרין אותן בשוק כחלין אבל הבכור והמעשר שאין דמיהם להקדש אלא נאכלין במומן כמו שיתבאר אין שוחטין אותם בשוק של טבחים ואין מוכרין אותם שם אפלו התפיס בכור לבדק הבית אינו נשקל בליטרא ולא ימכר בשוק שאינו יכול להתפיס אלא דבר הקנוי לו קנין גמור 
כל המומין הפוסלין באדם ובבהמה חמשים וכבר נמנו

ויש מומין אחרים מיחדין בבהמה ואינן ראויין להיות באדם ושלשה ועשרים הם ואלו הן אם היה גלגל עינה עגל כשל אדם עינה אחת גדולה כשל עגל והשניה קטנה כשל אוז אבל אם היתה אזן גדולה ואזן קטנה אפלו קטנה עד כפול כשר אם יש בלבן עינה יבלת שיש בה שער אם נקב העור שבין שני חטמיה במקום הנראה פיה דומה לשל חזיר פרוס אף על פי שאינו מחדד כשפוד

חטיה החיצונות שנקבו או שנפגמו אף על פי שנשאר מקצתן או שנגממו אם נעקרו חטיה הפנימיות שהרי בעת שפותחת פיה וצווחת הן נראין חסרין

אם נטלו קרניה וזכרותן עמהן ולא נשאר מהן כלום אבל נקבה שיש לה קרנים כשרה אם נפגם העור שחופה את גיד הבהמה אם נפגמה הערוה של נקבה אם נפגם הזנב מן העצם אבל לא מן הפרק אם היתה ראש הזנב מפצל לשנים בשני עצמים אם היה בין חליא לחליא מלא אצבע בשר אם היה הזנב קצר ועד כמה בגדי חליא אחת מום שתים כשר ובטלה ארך שתי חליות מום היתה שלש כשר זנב הגדי שהיה רך ומדלדל דומה לשל חזיר אם נשבר עצם מן הזנב אבל אם נשבר עצם מצלעותיו כשר מפני שאינו בגלוי

בעלת חמש רגלים או אין לה אלא שלש רגלים אם היתה אחת מרגליו וידיו פרסתה עגלה כשל חמור אף על פי שהיא סדוקה ופרוסה אם היתה ידו או רגלו קלוטה כשל חמור וזהו  "קלוט" האמור בתורה אם נגממו טלפיה וזכרותן עמהן אף על פי שנשאר מזכרותן מעט קרוב לבשר 

כל מום משלשה ושבעים מום המנויין בבהמה פוסלין אותה מן הקרבן ואם נפל אחד מהם בתמימה שהיא קדש תפדה ותצא לחלין חוץ מזקן וחולה ומזהם שאף על פי שאינו כשר לקרבן אינו נפדה אלא יהיה קים ורועה עד שיולד בו מום אחר קבוע משאר המומין ויפדה וכן בהמת קדשים שנולד בה מום עובר אינה קרבה ולא נפדית

ארבעה מומין עוברים יש באדם ובבהמה ואלו הן גרב לח חזזית שאינה מצרית מים שיורדין בעין ואינן קבועין סנוירין שאינן קבועין

יש שם ארבעה חליים אחרים אם נמצא אחד מהם בבהמה אין מקריבין אותה לפי שאינה מן המבחר והכתוב אומר  "מבחר נדריך" ואלו הן מי שבלבן עינו יבלת שאין בו שער אם נגממו קרניו אף על פי שנשאר מזכרותן מעט סמוך לבשר אם נפגמו חטיו הפנימיות אם היה אחד מאלו בקדשים לא קרבין ולא נפדין אלא ירעו עד שיפל בהן מום ואם הקריבן יראה לי שהרצו

וכן בהמת קדשים שנעבדה בה עברה או שהמיתה את האדם בעד אחד או על פי הבעלים לא קרבה ולא נפדית עד שיולד לה מום קבוע

בהמה שנולד בה אחת מן הטרפיות האוסרות אותה באכילה אסורה לגבי המזבח הרי הוא אומר  "הקריבהו נא לפחתך הירצך או הישא פניך" ואף על פי שאינה ראויה לקרבן אין פודין אותה שאין פודין את הקדשים להאכילן לכלבים אלא ירעו עד שימותו ויקברו

נשחטה ונמצאת טרפה הרי זו תצא לבית השרפה וכן אם נמצא אחד מאיבריה הפנימיין חסר אף על פי שאינה טרפה כגון שנמצאת בכליא אחת או שנטל הטחול הרי זו אסורה למזבח ותשרף לא מפני שהיא בעלת מום שאין חסרון שבפנים מום אלא מפני שאין מקריבין חסר כלל שנאמר    "תמימם יהיו לכם" וכל היתר כחסר לפיכך אם נמצא שם שלש כליות או שני טחולים פסולה 

אי זו היא סנוירין קבועים כל ששהה שמונים יום ולא ראה ובודקין אותו שלש פעמים ביום שבעה ועשרים מעת שהרגישו בו וביום ארבעה וחמשים וביום שמונים אם ראה מונים לו שמונים מעת שפסקה הראיה

ובמה יודע שהמים קבועין כשאכלה עשבים לחים מראש אדר עד חצי ניסן ואכלה אחרי כן עשבים יבשים אלול וחצי תשרי ולא נתרפאה הרי אלו מים קבועים

וכמה תאכל מעשבים אלו הלחים בזמן הלח והיבשים בזמן היבש כגרוגרת או יותר קדם סעדה ראשונה של כל ימים בשלשה חדשים אלו וצריך שתאכל אותן בכל יום אחר שתיה ותהיה מתרת בשדה בעת אכילה ולא תהיה לבדה אלא היא ובהמה אחרת לצוות עמה אם נעשה לה כל אלו ולא נתרפאת הרי אלו קבועין ודאי ואם חסר אחד מכל אלו הרי זה ספק ואינה קרבה ולא נפדית

כיצד אכלה הלח כמשפטו באדר כלו וחצי ניסן ואכלה אחריו היבש כמשפטו בחצי ניסן ואיר שנמצא שאכלה בשלשה חדשים על הסדר או שאכלה כגרוגרת אחר אכילה או קדם שתיה או שהיתה קשורה או שהיתה לבדה או שהיתה בגנה הסמוכה לעיר ולא נתרפאת מכל אלו ספק קבועין או עוברים לפיכך אם הטיל בה מום אחר אינו לוקה אכלה כמשפטה בזמני האכילה ולא נתרפאה הרי היא בעלת מום קבוע

יש בדבר ספק אם למפרע היא בעלת מום קבוע מעת שבאו לה המומים או מעת שנתיאשו מרפואתה לפיכך הפודה אותה קדם שנתיאשו מרפואתה ונהנה באותו הפדיון אחר שנתיאשו מרפואתה הרי זה ספק מועל ואינו מביא קרבן מעילה כמו שיתבאר במקומו

אין המומין פוסלין בעוף וכן אחד הזכר ואחד הנקבה בעוף שלא נאמר  "תמים זכר" אלא בבהמה בלבד במה דברים אמורים במומין קטנים אבל עוף שיבש גפו או נסמית עינו או נקטעה רגלו אסור לגבי המזבח שאין מקריבין חסר כלל וכן אם נולד בו אחת מן הטרפות שאוסרין אותה באכילה הרי זה נפסל לקרבן

תורים קטנים פסולין ובני יונה גדולים פסולין שנאמר  "מן התרים או מן בני היונה" תחלת הצהוב בזה ובזה פסול ועד מתי יהיו בני יונה כשרים כל זמן שעוקר כנף ומתמלא מקום עקרו דם והתורים כשרים משיזהבו

הטמטום והאנדרוגינוס אף על פי שאין לך מום גדול מהן הרי הן פסולין למזבח מדרך אחרת לפי שהן ספק זכר ספק נקבה הרי הן כמין אחר ובקרבנות נאמר    "זכר תמים" ו "נקבה תמימה" עד שיהיה זכר ודאי או נקבה ודאית לפיכך אף העוף שהוא טמטום או אנדרוגינוס פסול למזבח 

וכן הכלאים ויוצא דפן ומחסר זמן פסולין אף על פי שאין בהם מום שנאמר  "שור או כשב או עז" עד שיהיה כל מין ומין בפני עצמו לא שיהיה מערב מכבש ועז  "כי יולד" פרט ליוצא דפן  "והיה שבעת ימים" פרט למחסר זמן  "תחת אמו" פרט ליתום שנולד אחר שנשחטה אמו

הנדמה אף על פי שאינו כלאים הרי הוא פסול למזבח כיצד רחל שילדה כמין עז ועז שילדה כמין כבש אף על פי שיש בו מקצת סימנין הואיל והוא דומה למין אחר פסול כבעל מום קבוע שאין לך מום קבוע גדול מן השנוי

וכן הרובע והנרבע והמקצה לעבודה זרה והנעבד אף על פי שהן מתרין באכילה הרי הן פסולין לגבי המזבח שנאמר  "כי משחתם בהם" כל שיש בו השחתה פסול ובעברה הוא אומר  "כי השחית כל בשר" ובעבודה זרה כתיב   "כי שחת עמך" וכן בהמה ועוף שהרגו את האדם הרי הן כרובע או נרבע ופסולין למזבח 

ויראה לי שאף על פי שאין כל הפסולין האלו ראויין למזבח לקרבן אם עבר והקריבן אינו לוקה מן התורה לפי שלא נתפרשה אזהרתן  "אבל אתנן זונה ומחיר" כלב אסורין לגבי המזבח והמקריב אחד מהן או שניהן כאחד לוקה אחת שנאמר  "לא תביא אתנן זונה ומחיר כלב" ומפני מה לוקה אחת על שניהן מפני שנאמרו בלאו אחד 

מצות עשה להקריב כל הקרבנות מיום השמיני והלאה שנאמר  "והיה שבעת ימים תחת אמו ומיום השמיני והלאה ירצה" וכל שבעת הימים נקרא מחסר זמן ואף על פי שמחסר זמן פסול אם עבר והקריבו אינו לוקה מפני שהוא לאו הבא מכלל עשה ולא נרצה הקרבן

תורים שלא הגיע זמנן שהן כמחסר זמן בבהמה ובני יונה שעבר זמנן הכל כבעל מום והמקריבן אינו לוקה אף על פי שהקרבן פסול ולא נרצה

המקדיש טמטום ואנדרוגינוס וטרפה וכלאים ויוצא דפן למזבח הרי זה כמקדיש עצים ואבנים לפי שאין קדשה חלה על גופן והרי הן חלין לכל דבר וימכרו ויביא בדמיהם כל קרבן שירצה ואינן כבעל מום שבעל מום יש במינו קרבן אבל המקדיש רובע ונרבע ומקצה ונעבד ואתנן ומחיר הרי זה כמקדיש בעל מום עובר וירעו עד שיפל בהן מום קבוע ויפדו עליו וכן המקדיש מחסר זמן הרי זה כמקדיש בעל מום עובר ואינו לוקה כמו שבארנו

נמצאו כל האסורין למזבח הרי הן י''ד ואלו הן בעל מום ושאינו מן המבחר ומחסר איבר מבפנים וטרפה וכלאים ויוצא דפן ורובע ונרבע ושהמית האדם הנעבד המקצה האתנן המחיר מחסר זמן

כל האסורין לגבי המזבח אוסרין בכל שהן אפלו נתערב אחד ברבוא נפסד הכל ונפסל למזבח וכלן ולדותיהן מתרין למזבח חוץ מולד נרבעת ונעבדת ומקצית ושהמיתה את האדם שולדן אסורין למזבח כמותן

במה דברים אמורים כשנעבדה בה עברה או שהמיתה כשהיתה מעברת שהרי הולד מצוי עמה בעת שנפסלה והיה כאיבר מאיבריה אבל אם נתעברה אחר שנעבדה בה עברה או אחר שהמיתה הרי ולדה כשר למזבח אפלו נרבעה כשהיא מקדשת ואחר כך נתעברה ואין צריך לומר אם נרבעה והיא חלין ואחר כך הקדישה ונתעברה שולדה מתר וכן אפרוח ביצת טרפה מתר למזבח

המשתחוה לקמה חטיה מתרין למנחות שהרי נשתנו ונדמו לולדות של אסור מזבח שהן מתרין וכן בהמה שפטמה בכרשיני עבודה זרה מתרת למזבח שהרי נשתנו

לוקחין כל הקרבנות מן העכו''ם ואין חוששין להם לא משום רובע ונרבע ולא משום מקצה ונעבד עד שיודע בודאי שזה נפסל הרי הוא אומר  "מעמלקי הביאום אשר חמל העם על מיטב הצאן והבקר למען זבח לה' אלהיך"

אחד הבהמה ואחד העוף שנרבעה או שהמית את האדם או הקצה או נעבד הכל פסול לגבי המזבח

הרובע והנרבע ושהמית את האדם אם היו שם שני עדים הרי הבהמה או העוף נסקלין ובשרן אסור בהנאה ואין צריך לומר באלו שהן אסורין לגבוה ובמה אמרו שהן אסורין למזבח כשהיו מתרין להדיוט כגון שהיה שם עד אחד בלבד והבעלים שותקין או על פי הבעלים אף על פי שאין עד כלל היה שם עד אחד והבעלים מכחישין אותו הרי אלו מתרין אף למזבח

בהמה ששחקו בה והגיחוה עד שהמיתה את האדם הרי זו כשרה למזבח מפני שהיא כאנוסה אין הבהמה נפסלת משום רובע או נרבע עד שיהיה האדם שרבעה בן תשע שנים ויום אחד בין ישראל בין עכו''ם  עבד הואיל ורבעה אדם נפסלה ואם האדם הוא שנרבע מן הבהמה אינה נפסלת עד שתהיה האשה הנרבעת בת שלש שנים ויום אחד או יהא האיש הנרבע בן תשע שנים ויום אחד

מאימתי תפסל הבהמה או העוף משום מקצה משיעשו בהן הכמרים מעשה כגון שיגזזו אותה או יעבדו בה לשם עבודה זרה אבל בדברים אינו נעשה מקצה שאין הקדש לעבודה זרה

הרובע והנרבע בין שהיתה הבהמה שלו בין שהיתה של חברו בין באנס בין ברצון בין בזדון בין בשגגה בין לפני הקדשה בין לאחר הקדשה הרי זו אסורה למזבח אבל המקצה אם היא שלו והקצה קדם שיקדיש נפסל הקצה של חברו או שהקצה שלו אחר שהקדישו הרי זה מתר שאין אדם מקצה דבר שאינו שלו

הנעבד בין שעבד שלו בין של חברו בין באנס בין ברצון בין בזדון בין בשגגה בין לפני הקדש בין לאחר הקדש הרי זה אסור וירעה עד שיפל בו מום קבוע ויפדה בו כמו שבארנו והנעבד הוא וכל מה שעליו אסורין למזבח שכל צפוי נעבד אסורין בהנאה אבל המקצה הוא אסור ומה שעליו מתר למזבח

המשתחוה להר אף על פי שהוא מתר בהנאה הרי אבניו אסורין למזבח וכן המשתחוה למעין הנובע בארצו הרי מימיו פסולין לנסך אשרה שבטלה אין מביאין ממנה גזרים למערכה וכן המשתחוה לבהמה כשם שנפסלה למזבח כך צמר שלה פסול לבגדי כהנה וקרניה פסולין לחצוצרות ושוקיה לחלילין ובני מעיה לנימין הכל פסול

כל שיש בו שם לעבודה זרה לא יעשה למלאכת הקדש אף על פי שהוא מתר בהנאה אי זהו  "אתנן" האומר לזונה הא ליך דבר זה בשכרך אחד זונה כותית או שפחה או ישראלית שהיא ערוה עליו או מחיבי לאוין אבל הפנויה אפלו היה כהן אתננה מתר וכן אשתו נדה אתננה מתר אף על פי שהיא ערוה

נשא אחת מחיבי לאוין כל שיתן לה מחמת בעילה הרי זה אתנן ואסור והזכור אתננו אסור נתנה האשה אתנן לבועל הרי זה מתר משום אתנן

האומר לחברו הא לך דבר זה ותלין שפחתך אצל עבדי העברי הרי זה אתנן והוא שאין לו אשה ובנים אבל אם יש לו אשה ובנים הרי זה מתר בשפחה כנענית כמו שיתבאר והוא הדין באומר לזונה הא ליך דבר זה והבעלי לפלוני הישראלי הרי זה אתנן

פסק עם הזונה לתן לה טלה אחד ונתן לה הרבה אפלו נתן אלף כלן אתנן ואסורין למזבח נתן לה אתננה ולא בא עליה אלא אמר לה יהי אצלך עד שאבוא עליך כשיבוא עליה יאסר קדמה והקריבתו קדם שיבוא עליה כשר  והוא שיאמר לה בעת שנתן אימתי שתרצי לי קני אותו מעכשו אבל אם לא אמר לה כן אינה יכולה להקריב דבר שאינה שלה

קדמה והקדישתו קדם שיבוא עליה ואחר כך בא עליה הרי זה ספק אם הוא אתנן הואיל ובא עליה קדם שתקריבנו או אינו אתנן שהרי הקדישתו קדם ביאה לפיכך לא יקרב ואם קרב נרצה

בא עליה ולא נתן לה ולאחר זמן נתן לה אפלו אחר כמה שנים הרי זה אתנן במה דברים אמורים בכותית שאמר לה הבעלי לי בטלה זה שאינה צריכה משיכה או בישראלית שהיה הטלה בחצרה ואמר לה אם לא אתן לך מעות ביום פלוני הרי הוא שלך אבל אם אמר לה הבעלי לי בטלה סתם ובא עליה ולאחר זמן שלח לה טלה הרי זה מתר משום אתנן

אין אסור משום אתנן ומחיר אלא גופן לפיכך אינו חל אלא על דבר הראוי לקרב על גבי המזבח כגון בהמה טהורה ותורין ובני יונה ויין ושמן וסלת נתן לה מעות ולקחה בהן קרבן הרי זה כשר

נתן לה חטים ועשאתן סלת זיתים ועשאתן שמן ענבים ועשאתן יין הרי אלו כשרים שכבר נשתנו נתן לה בהמת קדשים באתננה לא נאסרה למזבח ואפלו מנה אותה על פסחו ועל חגיגתו באתננה לא נפסלו המקדשין שכבר זכה בהן גבוה משעה שהקדישן וכן אם נתן לה דבר שאינו שלו לא פסלו שאין אדם אוסר דבר שאינו שלו אלא אם כן נתיאשו הבעלים אבל אם נתן לה עופות אף על פי שהן מקדשין אתנן חל עליהם ואסורים ומדברי קבלה הוא דבר זה

אי זה הוא  "מחיר כלב" זה האומר לחברו הא לך טלה זה תחת כלב זה וכן אם החליף כלב בכמה בהמות או עופות וכיוצא בהן כלן אסורות למזבח

שני שתפין שחלקו זה לקח עשרה טלאים וזה לקח תשעה וכלב אחד שעם הכלב מתרין אבל העשרה שכנגדו אם יש אחד מהם דמיו כדמי הכלב או יתר על דמי הכלב מוציאו מן העשרה כנגד הכלב ויהיה מחירו ושארן מתרים ואם כל אחד ואחד מהן דמיו פחותין מדמי הכלב הרי העשרה כלן אסורים

נשתנה המחיר כגון שהחליף כלב בחטים ונעשו סלת הרי זה מתר אתנן כלב ומחיר זונה מתרין  "אתנן זונה ומחיר כלב" מתרין לבדק הבית שהרי הן משתנין אבל גופן של אתנן לא יעשה רקועין לבית שנאמר  "לכל נדר" להביא את הרקועים

שאור ודבש אסורין לגבי המזבח ואסורן בכל שהן שנאמר  "כי כל שאר וכל דבש לא תקטירו" וגו' ואינו חיב אלא אם הקטירן עם הקרבן או לשם קרבן ואחד המקטיר עצמן או המקטיר תערובות שלהן לוקה על כל אחד מהן בפני עצמו ואם הקטיר שניהן כאחד אינו לוקה אלא אחת לפי ששניהם נאמרו בלאו אחד

נפל מהם כל שהוא בקטרת נפסלה ואם הקטיר ממנה בהיכל לוקה ואין הקטרה פחותה מכזית

העלה שאור או דבש בפני עצמן למזבח לשם עצים פטור שנאמר  "ואל המזבח לא יעלו לריח ניחח" לריח ניחוח אי אתה מעלה אבל אתה מעלה לשם עצים אפלו הקטיר דבר שאינו ראוי להקטרה בדבש או בשאור הואיל והוא מן הקרבן לוקה

כיצד המעלה מבשר חטאת ואשם או מבשר קדשים קלים או משירי המנחות או ממותר העמר או מחטאת העוף או מלחם הפנים ושתי הלחם או מלוג שמן של מצרע המעלה כזית מאחת מאלו בחמץ או בדבש בין למזבח בין לכבש לוקה אף על פי שאין כל אלו ראויין להקטרה הואיל והן קרויין קרבן חיב עליהן שנאמר  "קרבן ראשית תקריבו אתם לה'" וגו'

וכן אסור להקטיר על המזבח דבר מכל דברים אלו שאינן ראויין להקטרה כגון בשר חטאות ואשמות ושירי מנחות וכיוצא בהן מפי השמועה למדו שכל דבר שמקצתו לאשים הרי שאריתו בבל תקטירו

המקטיר איברי בהמה טמאה על גבי המזבח לוקה ואף על פי שאסור הקרבתה מכלל עשה שהרי נאמר מן הטהורה אכל ומן הטהורה הקרב הא טמאה לא תאכל ולא תקריב כשם שלוקה על אכילת הטמאה הבא מכלל עשה כמו שבארנו במקומו כך לוקה על הקרבתה אבל המקריב איברי חיה טהורה עובר בעשה ואינו לוקה ומנין שהוא בעשה שנאמר  "מן הבהמה מן הבקר ומן הצאן תקריבו את קרבנכם" הא מן החיה לא תקריבו ולאו הבא מכלל עשה עשה

הגונב או הגוזל והקריב הקרבן פסול והקדוש ברוך הוא שונאו שנאמר  "שנא גזל בעולה" ואין צריך לומר שאינו מתקבל ואם נתיאשו הבעלים הקרבן כשר ואפלו היה חטאת שהכהנים אוכלין את בשרה ומפני תקנת מזבח אמרו שהחטאת הגזולה אם נודעה לרבים אינה מכפרת אף על פי שנתיאשו הבעלים כדי שלא יאמרו מזבח אוכל גזלות וכן העולה

הגונב עולת חברו והקריבה סתם נתכפרו בה הבעלים הראשונים

אין מביאין מנחות ונסכים לא מן הטבל ולא מן החדש קדם לעמר ולא מן המדמע ואין צריך לומר מערלה וכלאי הכרם מפני שהיא מצוה הבאה בעברה שהקדוש ברוך הוא שונאה ואם הביא לא נתקדשו להיותן ראויין לקרבן אבל נתקדשו להפסל ויהיו כקדשים שנפסלו

כל המנחות אין מביאין אותן מן החדש קדם שתי הלחם לכתחלה שהרי נאמר בהן   "בכורים לה'" ואם הביא כשר ומביאים נסכים מן המקצה ביום טוב 

מצות עשה למלח כל הקרבנות קדם שיעלו למזבח שנאמר  "על כל קרבנך תקריב מלח" ואין לך דבר שקרב למזבח בלא מלח חוץ מיין הנסכים והדם והעצים ודבר זה קבלה ואין לו מקרא לסמך עליו ומצוה למלח הבשר יפה יפה כמולח בשר לצלי שמהפך את האיבר ומולח ואם מלח כל שהוא אפלו בגרגיר מלח אחד כשר

הקריב בלא מלח כלל לוקה שנאמר  "ולא תשבית מלח ברית אלהיך" ואף על פי שלוקה הקרבן כשר והרצה חוץ מן המנחה שהמלח מעכב בקמיצה שנאמר "ולא תשבית מלח ברית אלהיך מעל מנחתך" 

המלח שמולחין בו כל הקרבנות משל צבור כמו העצים ואין היחיד מביא מלח או עצים לקרבנו מביתו ובשלשה מקומות היו נותנין המלח בלשכת המלח ועל גבי הכבש ובראשו של מזבח בלשכת המלח היו מולחין עורות הקדשים ועל גבי הכבש מולחין האיברים ובראשו של מזבח מולחין הקמץ והלבונה ומנחות הנשרפות ועולת העוף

כשם שמצוה להיות כל קרבן תמים ונבחר כך הנסכין יהיו תמימים ונבחרים שנאמר  "תמימם יהיו לכם ונסכיהם" שיהיו הנסכים תמימים שלא יביא נסכים לא מיין מעשן ולא סלת שהתליעה ולא יבלל בשמן שריחו או טעמו רע

וכן עצי המערכה לא יהיו אלא נבחרים ולא יהיה בהם תולעת וכל עץ שהתליע כשהוא לח פסול למזבח התליע יבש גורר את המקום שהתליע ועצי סתירה פסולין לעולם לא יביאו אלא חדשים

המקדיש יין פסול או סלת או שמן פסול או עצים פסולים למזבח הרי הדבר ספק אם דומים לבעל מום כבהמה ולוקה או אינן כבעל מום לפיכך אינו לוקה ומכין אותו מכת מרדות

הסלת והיין והשמן והלבונה והעופות והעצים וכלי שרת שנפסלו או שנטמאו אין פודין אותן שנאמר  "והעמיד"  "והעריך" כל שישנו בהעמדה נערך ואלו אינן בכלל העמדה לפיכך אין נפדין לעולם

במה דברים אמורים בשנפסלו או שנטמאו אחר שנתקדשו בכלי שרת אבל קדם שיתקדשו בכלי אם נטמאו או נפסלו פודין אותן אבל טהורין אף על פי שעדין לא קדשו בכלי אין פודין אותן חוץ ממנחת חוטא שנאמר בה  "מחטאתו"  "על חטאתו" לומר שמביא חטאתו מדמי חטאתו לפיכך קדם שתתקדש בכלי שרת הרי היא כקדשת דמים ופודין אותה אף על פי שהיא טהורה וכל הנסכים שנטמאו עושה להם מערכה בפני עצמן ושורפן במזבח

מי החג שנטמאו והשיקן וטהרן  אם טהרן ואחר כך הקדישן הרי אלו מתנסכין ואם הקדישן ואחר כך נטמאו הואיל ונדחו ידחו

זיתים וענבים שנטמאו דורכן פחות מכביצה והמשקין היוצאין מהן כשרים לנסכים שהמשקה מפקד הוא באכל וכאלו אינו מגופו

מעלה יתרה עשו חכמים בקדשים שזרעים שנטמאו אפלו זרען היוצא מהן פסולין לנסכים שאין זריעה מועלת בקדשים וכן העצים והלבונה אף על פי שאינן אכלין הרי הן מתטמאין כאכל לענין הקרבנות ויפסלו העצים והלבונה בטמאה זו למזבח ואין מקריבין אותן

ואלו הן היינות הפסולין לגבי המזבח המתוק והמעשן והמבשל באש או בשמש או שנשתנה טעמו בבשול אבל יין שמחממין אותו בשמש ולא נתנה בו טעם בשול וכן יין צמוקין ויין מגתו שלא שהה ארבעים יום ויין הדליות ויין כרם הנטוע בבית השלחין או בבית הזבלים או יין גפנים שנזרע זרע ביניהן או יין כרם שלא נעבד כל אלו היינות לא יביא לכתחלה ואם הביא כשר

יין שנתגלה פסול לגבי המזבח הדלה גפן על גבי תאנה יינה פסול לנסכים מפני שנשתנה ריחו הרי הוא אומר  "זבח ונסכים" מה זבח שלא נשתנה אף נסכים שלא נשתנו

סלת שהתליעה רבה או התליעו רב החטים שנעשית מהן פסולה התליע רב חטה אחת הרי זה ספק וכל סלת שנשאר בה קמח פסולה

כיצד בודקים מכניס הגזבר ידו לתוך הסלת אם עלה בה אבק פסולה עד שיחזר וינפה אותה אבל סלת חטים שנזרעו בבית השלחין או בבית הזבלים או בבית האילן או בארץ שלא נרה ולא עבדה לא יביא לכתחלה ואם הביא כשרה

חטים שלקטן מגללי הבקר וזרעם הרי אלו ספק אם עברה מאוסן בזריעה או עדין הן מאוסין לפיכך לא יביא מהן מנחות ואם הביא כשר

ואלו הן השמנים הפסולין שמן של גרגרים שנשרו במים או של זיתים כבושין או שלוקים או שמן של שמרים או שמן שריחו רע כל אלו פסולין אבל שמן זית שנטעו בבית הזבלים או בבית השלחין או שנזרע זרע ביניהן או שמן שהוציאו מזיתים שלא בשלו אלא עדין הם פגין כל אלו לא יביא ואם הביא כשר

כל המנחות והנסכים כשרים מהארץ ומחוצה לארץ מן החדש ומן הישן ובלבד שיביאו מן המבחר חוץ מן העמר ושתי הלחם שאינן באין אלא מן החדש ומארץ ישראל

לא כל דבר שאינו פסול מביא אותו לכתחלה כיצד היה חיב עולה לא יביא שה כחוש וכעור ויאמר הרי אין בו מום ועל זה נאמר  "וארור נוכל" וגו' אלא כל שיביא לקרבן יביא מן המבחר

וכך היו עושין בזמן המקדש מביאין אילים ממואב ומביאין כבשים שגביהן רחבים מחברון ומביאין עגלים מן השרון וגוזלות מהר המלך ומביאין יין מקרחיין והלוטיין וסלת ממכמש ויוחנה ומביאין שמן מתקוע

כל העצים החדשים כשרים למערכה ולא היו מביאין משל זית ולא משל גפן משום ישוב ארץ ישראל ובאלו היו רגילין במרביות של תאנה של חדשים שאינן בישוב ובשל אגוז ובשל עץ שמן והגזרין שעשה משה אמה ארכן ואמה רחבן ועבין כמחק גדיש של סאה וכמותן עושין לדורות

וכיצד היו עושין בזריעת חטי המנחות והנסכים נר חצי השדה בשנה ראשונה וזרע חציה ובשנה שניה נר החצי שזרע בראשונה וזרע החצי האחר קדם לפסח שבעים יום ואם לא היתה השדה עבודה חורש ושונה ואחר כך זורע ובורר החטים יפה יפה ואחר כך שף את החטים ובועט בהן הרבה עד שיתקלפו

כל החטים של מנחות טעונות שלש מאות שיפה וחמש מאות בעיטה שף אחת ובועט שתים שף שתים ובועט שלש נמצאו שלש שיפות וחמש בעיטות וחוזר חלילה עד שיגמר שלש מאות שיפה וחמש מאות בעיטה כדי שיתקלפו הרבה וחושב ההובאה וההולכה בשיפה אחת להחמיר ואחר כך טוחן ומרקד יפה יפה

היין מביא ענבים מן הרגליות מן הכרמים העבודים פעמים בשנה ודורך וכונסין אותו בחביות קטנות ואין מניחין אותן אחת אחת ולא שתים שתים אלא שלש שלש ואינו ממלא את החבית עד פיה כדי שיהיה ריחו נודף ואינו מביא לא מפי החבית מפני הקמחין העולה על פני היין ולא משוליה מפני השמרים אלא משלישה ומאמצעה של אמצעית

היה הגזבר יושב והיין יוצא מן הנקב שבצד החבית כיון שיראה שנוי השמרים מתחיל לצאת פוסק ואינו לוקח ומאימתי מביא מאחר ארבעים יום לדריכתו עד שתי שנים או יתר מעט ואם הביא יין ישן מכמה שנים הרי זה כשר והוא שלא יפסד טעמו

תשעה מינין בשמן מפני שנוי מעשיו כיצד זית שגרגרו בראש הזית ובררו אחת אחת וכתשו ונתנו לסל השמן שיצא ממנו הוא הראשון חזר אחר כך וטענו בקורה השמן שיצא ממנו הוא השני ואם חזר אחר שטענו וטחנו וטענו שניה השמן שיצא ממנו הוא השלישי זיתים שמסקן כלן בערבוביא והעלן לגג וחזר וברר גרגר גרגר וכתשן ונתנן לסל השמן שיצא ממנו הוא הרביעי ואם טענו בקורה אחר כך השמן שיצא הוא החמישי וחזר וטחן וטען פעם שניה השמן שיצא הוא הששי זיתים שמסקן וטענן בתוך הבית עד שילקו והעלן ונגבן ואחר כך כתש ונתן לסל השמן שיצא הוא השביעי חזר וטען בקורה השמן שיצא הוא השמיני חזר וטחן וטען פעם שניה השמן שיצא הוא התשיעי

אף על פי שכלן כשרין למנחות הראשון אין למעלה ממנו ואחריו השני והרביעי ושניהן שוין ואחריהם השלישי והחמישי והשביעי ושלשתן שוין ואחריהם הששי והשמיני ושניהם שוין והתשיעי אין למטה ממנו

אין כשר למנורה אלא ראשון ורביעי ושביעי בלבד שנאמר   "כתית למאור" אין כשר למנורה אלא היוצא מן הכתוש בלבד אבל למנחות כלן כשרין 

ומאחר שכלן כשרין למנחות למה נמנו כדי לידע יפה שאין למעלה ממנו והשוה והפחות שהרוצה לזכות עצמו יכף יצרו הרע וירחיב ידו ויביא קרבנו מן היפה המשבח ביותר שבאותו המין שיביא ממנו הרי נאמר בתורה  "והבל הביא גם הוא מבכרות צאנו ומחלבהן וישע ה' אל הבל ואל מנחתו" והוא הדין בכל דבר שהוא לשם האל הטוב שיהיה מן הנאה והטוב אם בנה בית תפלה יהיה נאה מבית ישיבתו האכיל רעב יאכיל מן הטוב והמתוק שבשלחנו כסה ערם יכסה מן היפה שבכסותו הקדיש דבר יקדיש מן היפה שבנכסיו וכן הוא אומר  "כל חלב לה'" וגו'
