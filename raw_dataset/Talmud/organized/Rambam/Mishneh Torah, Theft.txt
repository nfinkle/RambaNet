כל הגונב ממון משוה פרוטה ולמעלה עובר על לא תעשה שנאמר "לא תגנב" ואין לוקין על לאו זה שהרי נתן לתשלומין שהגנב חיבתו תורה לשלם ואחד הגונב ממון ישראל או הגונב ממון עכו"ם ואחד הגונב את הגדול או את הקטן 
אסור לגנב כל שהוא דין תורה ואסור לגנב דרך שחוק או לגנב על מנת להחזיר או על מנת לשלם הכל אסור שלא ירגיל עצמו בכך 
איזה הוא גנב זה הלוקח ממון אדם בסתר ואין הבעלים יודעים כגון הפושט ידו לתוך כיס חברו ולקח מעותיו ואין הבעלים רואין וכן כל כיוצא בזה אבל אם לקח בגלוי ובפרהסיא בחזק יד אין זה גנב אלא גזלן לפיכך לסטים מזין שגנב אינו גזלן אלא גנב אף על פי שהבעלים יודעים בשעה שגנב 
גנב שהעידו עליו עדים כשרים שגנב חיב לשלם שנים לבעל הגנבה אם גנב דינר משלם שנים גנב חמור או כסות או גמל משלם שנים בדמיה נמצא מפסיד כשעור שבקש לחסר את חברו 
גנב שהודה מעצמו שגנב משלם את הקרן ופטור מן הכפל שנאמר "אשר ירשיען אלהים ישלם שנים" ולא המרשיע את עצמו משלם שנים והוא הדין לכל הקנסות שהמודה בהן פטור 
תשלומי כפל נוהגין בכל חוץ משה ושור שהגונב את השור או את השה וטבח או מכר משלם על השה תשלומי ארבעה ועל השור תשלומי חמשה 
אחד האיש ואחד האשה שגנבו חיבין לשלם תשלומי כפל ותשלומי ארבעה וחמשה היתה אשת איש שאין לה לשלם הרי הכפל עליה חוב עד שתתגרש או ימות בעלה ובית דין נפרעים ממנה 
קטן שגנב פטור מן הכפל ומחזירין לו דבר הגנוב ממנו ואם אבדו אינו חיב לשלם אף הקרן ואפלו לאחר שהגדיל 
העבד שגנב פטור מן הכפל ובעליו פטורין שאין אדם חיב על נזקי עבדיו אף על פי שהן ממונו מפני שיש בהן דעת ואינו יכול לשמרן שאם יכעיסנו רבו ילך וידליק גדיש באלף דינר וכיוצא בזה משאר נזקין נשתחרר העבד חיב לשלם את הכפל 
ראוי לבית דין להכות את הקטנים כפי כח הקטן על הגנבה כדי שלא יהיו רגילין בה וכן אם הזיקו שאר נזקין וכן מכין את העבדים שגנבו או שהזיקו מכה רבה כדי שלא יהיו רגילין להזיק 
היתה הגנבה ביד הגנב והשביחה מאליה כגון כבשה שילדה וגזזה משלם אותה ואת גזותיה ואת ולדותיה ואם אחר יאוש ילדה וגזזה משלם כשעת הגנבה הוציא עליה הוצאה והשביחה כגון שפטמה הרי השבח של גנב אפלו לפני יאוש וכשמחזיר הגנבה עם הכפל נוטל השבח מן הבעלים או מחשבין לו מן הכפל 
הגנבה עצמה שהיא ביד הגנב ולא נשתנית חוזרת לבעליה בין לפני יאוש בין לאחר יאוש אלא שאחר יאוש השבח לגנב כמו שבארנו נשתנית הגנבה ביד הגנב קנאה וקנה שבחה אפלו לפני יאוש ואינו משלם אלא דמים 
גנב כחושה והשמינה או שמנה והכחישה משלם תשלומי כפל או תשלומי ארבעה וחמשה כשעת הגנבה גנב טלה ונעשה איל עגל ונעשה שור משלם תשלומי כפל כשעת הגנבה טבחו או מכרו אחר שהגדיל נעשה שנוי בידו וקנהו ושלו הוא טובח ושלו הוא מוכר ואינו משלם תשלומי ארבעה וחמשה 
גנב בהמה או כלי וכיוצא בהן ובשעת הגנבה היה שוה ארבעה ועכשו בשעת העמדה בדין שוה שנים משלם קרן כשעת הגנבה ותשלומי כפל או ארבעה וחמשה כשעת העמדה בדין היה שוה בשעת הגנבה שנים ובשעת העמדה בדין ארבעה אם שחט או מכר או שבר הכלי או אבדו משלם תשלומי כפל או ארבעה וחמשה כשעת העמדה בדין ואם מתה הבהמה או אבד הכלי מאליו משלם תשלומי כפל כשעת הגנבה 
מי שגנב כלי ושברו או פחתו או נשבר או נפחת מאליו אין שמין לו הפחת אלא רואין כמה היה שוה אותו הכלי ומשלם לבעלים שנים בדמיו והכלי השבור יהיה לגנב וכן כל כיוצא בזה ואם רצו הבעלים לטל הכלי השבור וישלם להם הפחת והכפל שומעין להן 
הגנב שגנב וטבח או מכר לפני יאוש בעלים אף על פי שלא קנה לוקח והרי הגנבה חוזרת בעצמה מיד הלוקח הרי זה משלם תשלומי ארבעה וחמשה ואין צריך לומר אם טבח או מכר לאחר יאוש שהוא משלם תשלומי ארבעה וחמשה שהרי הועיל במעשיו וקנה הלוקח 
הגונב מגנב אחר אף על פי שנתיאשו הבעלים אינו משלם תשלומי כפל ואם טבח ומכר אינו משלם תשלומי ארבעה וחמשה לגנב הראשון שהרי דין הבהמה הזאת לחזר בעיניה לבעלים ולא קנאה הגנב ולבעלים אינו משלם הכפל או ארבעה וחמשה מפני שלא גנבה מרשותן 
גנב וטבח ובא גנב אחר וגנב הגנב האחרון משלם תשלומי כפל לגנב הראשון שהרי קנה בשנוי מעשה וגנב הראשון משלם תשלומי ארבעה וחמשה גנב ומכר ובא אחר וגנב מן הלוקח אם נתיאשו הבעלים הרי הראשון משלם תשלומי ארבעה וחמשה והגנב השני משלם תשלומי כפל ואם לא נתיאשו הבעלים אין האחרון משלם אלא קרן בלבד 
הגונב את העכו"ם או שגנב נכסי הקדש אינו משלם אלא הקרן בלבד שנאמר "ישלם שנים לרעהו" לרעהו ולא להקדש לרעהו ולא לעכו"ם וכן הגונב קדשים מבית בעליהן בין קדשי קדשים בין קדשים קלים בין קדשים שאין הבעלים חיבין באחריותן בין קדשים שהבעלים חיבין באחריותן הרי זה פטור מן הכפל ומתשלומי ארבעה וחמשה שנאמר "וגנב מבית האיש" ולא מבית הקדש 
וכן הגונב עבדים ושטרות וקרקעות אינו משלם תשלומי כפל שלא חיבה התורה הכפל אלא במטלטלין שגופן ממון שנאמר "על שור על חמור על שה על שלמה" אבל העבדים הקשו לקרקעות שנאמר "והתנחלתם אתם לבניכם" והשטרות אין גופן ממון 
הגונב פטר חמור של חברו קדם שיפדה משלם תשלומי כפל לבעלים שאף על פי שאינו עכשו שלו ראוי להיותו לו אחר שיפדה 
הגונב טבלו של חברו ואכלו משלם לו דמי טבלו וכן אם גנב חלבו ואכלו משלם לו דמי חלבו 
גנב תרומה מבעליה הישראלים שהפרישוה אינו משלם תשלומי כפל שאין להם בה אלא טובת הנאה וטובת הנאה אינה ממון 
הגונב משל אביו וטבח או מכר ואחר כך מת אביו משלם תשלומי ארבעה וחמשה ואם מת אביו ואחר כך טבח או מכר משלם תשלומי כפל ואינו משלם תשלומי ארבעה וחמשה גנב וטבח או מכר ואחר כך הקדיש משלם תשלומי ארבעה וחמשה ואם הקדיש ואחר כך טבח או מכר אף על פי שהקדישו קדשים קלים משלם תשלומי כפל ואינו משלם תשלומי ארבעה וחמשה במה דברים אמורים כשהקדיש אחר יאוש אבל אם הקדיש לפני יאוש אינו קדוש ואם טבח או מכר משלם תשלומי ארבעה וחמשה 
הקדישו הבעלים והוא בבית הגנב אינו קדוש לפי שאינו ברשותן ואף על פי שלא נתיאשו ואם טבח או מכר אפלו אחר הקדשן משלם תשלומי ארבעה וחמשה 
השוחט ונתנבלה בידו והנוחר והמעקר משלם תשלומי כפל בלבד אבל אם שחט לרפואה או לכלבים או שנמצאת טרפה או ששחטו בעזרה משלם תשלומי ארבעה וחמשה אף על פי שחלין שנשחטו בעזרה אסורין בהנאה הואיל ואסורן מדבריהם הרי זה חיב לשלם תשלומי ארבעה וחמשה 
וכן הגונב כלאים הבא מן השה וממין אחר או שגנב טרפה או קטעת או חגרת או סומא או בהמת השתפין וטבח ומכר משלם תשלומי ארבעה וחמשה 
גנב ונתן לאחר במתנה או שנתן לאחר לטבח וטבח או שנתן לאחר למכר ומכרה לאחר גנב והקיף גנב והחליף גנב ופרע בהקפו או ששלחו סבלונות לבית חמיו משלם תשלומי ארבעה וחמשה 
גנב ומכר והקנה למוכר לאחר שלשים יום ובתוך שלשים יום הכר הגנב אינו משלם אלא כפל מכרו חוץ מאחד ממאה שבו או חוץ מידו או רגלו כללו של דבר ששיר בו דבר הנתר עמו בשחיטה פטור מתשלומי ארבעה וחמשה ואם מכרו חוץ מגזתו או חוץ מקרניו חיב בתשלומי ארבעה וחמשה שאלו אינם נתרים עמו בשחיטה 
גנב וקטע ממנה איבר ואחר כך מכרה או שמכרה חוץ ממלאכתה או שמכרה חוץ משלשים יום אין מוציאין ממנו תשלומי ארבעה וחמשה ואם תפש הנזק אין מוציאין מידו 
מכרה והיתה לו בה שתפות פטור מתשלומי ארבעה וחמשה 
שתפין שגנבו אם טבח אחד מהן או מכר מדעת חברו משלמין תשלומי ארבעה וחמשה ואם עשה שלא מדעת חברו פטורין מתשלומי ארבעה וחמשה וחיבין בכפל 
גנב ועמד בדין ואמרו לו הדינין צא תן לו מה שגנבת ויצא ואחר כך טבח או מכר פטור מתשלומי ארבעה וחמשה אמרו לו חיב אתה לתן לו וטבח או מכר אחר כך הרי זה חיב בתשלומי ארבעה וחמשה הואיל ולא חתכו הדין עליו ועדין עומד הוא בגנבתו 
הגונב ברשות הבעלים הואיל והגנבה עדין היא ברשותם פטור מן הכפל וכן אם טבח ומכר שם ברשותן פטור ואם הגביה הגנבה נתחיב משום גונב אף על פי שעדין לא הוציאה מרשות הבעלים כיצד גנב טלה מן הדיר והיה מושכו ויוצא ומת ברשות הבעלים פטור הגביהו או הוציאו מרשות הבעלים ומת חיב נתנו שם בבית הבעלים לבכורת בנו או לבעל חובו או לשומר חנם ולשואל לנושא שכר ולשוכר והיה מושכו זה שנתן לו ומת פטור השומר הגביהו או שהוציאו מרשות הבעלים ומת חיב השומר או בעל החוב שנתן לו מפני שעדין לא הוציאו הגנב מרשות בעליו 
היה העדר ביער כיון שהכיש את הבהמה וטמנה בתוך האילנות והעצים חיב בתשלומי כפל ואם טבחה או מכרה שם משלם תשלומי ארבעה וחמשה 
גנב ברשות הבעלים ואחר שידעו שנגנבה הוציאה וטבחה או מכרה חוץ מרשותן או שגנב והוציא חוץ מרשותן וטבח או מכר ברשותן משלם תשלומי ארבעה וחמשה 
כבר בארנו בהלכות נערה שכל העושה עברה שיש בה עון מיתת בית דין ותשלומין אינו משלם אף על פי שהיה שוגג והעושה עברה שנתחיב בה מלקות ותשלומין לוקה ואינו משלם שאין אדם לוקה ומשלם לפיכך אם היה שוגג או לא התרו בו משלם ואינו לוקה במה דברים אמורים שנתחיב בתשלומין עם עון מיתת בית דין כאחת או שנתחיב תשלומין ומלקות בבת אחת אבל אם נתחיב בתשלומין ואחר כך נתחיב במיתת בית דין או במלקות או שנתחיב מלקות או מיתת בית דין ואחר כך נתחיב בתשלומין הרי זה לוקה ומשלם ומת ומשלם 
כיצד זרק חץ בשבת מתחלת ארבע לסוף ארבע וקרע בגד חברו בהליכתו או שהדליק גדיש חברו בשבת או שגנב כיס בשבת והיה מגררו עד שהוציאו מרשות הבעלים שהיא רשות היחיד לרשות הרבים ואבדו שם הרי זה פטור מן התשלומין שאסור שבת ואסור גנבה והזק באין כאחד אבל אם גנב כיס בשבת והגביהו שם ברשות היחיד ואחר כך הוציאו לרשות הרבים והשליכו לנהר חיב לשלם תשלומי כפל שהרי נתחיב באסור גנבה קדם שיתחיב באסור סקילה וכן כל כיוצא בזה וכן אם קצץ אילן חברו ביום טוב והתרו בו או שהדליק את הגדיש ביום הכפורים והתרו בו או גנב וטבח ביום הכפורים והתרו בו פטור מן התשלומין אבל אם לא התרו בו חיב בתשלומין ומשלם תשלומי ארבעה וחמשה 
גנב וטבח בשבת או לעבודה זרה אפלו בשגגה פטור מתשלומי ארבעה וחמשה כמו שבארנו 
היתה פרה שאולה אצלו וטבחה בשבת דרך גנבה פטור אף מן הכפל שהרי אסור שבת ואסור גנבה באין כאחת ואם אין גנבה אין טביחה ואין מכירה 
גנב ומכר בשבת או שמכר לעבודה זרה חיב לשלם תשלומי ארבעה וחמשה שאין במכירה מיתה ואם נעשית מלאכה בשבת בעת המכירה פטור מתשלומי ארבעה וחמשה כיצד כגון שלא הקנה לו עד שתנוח בחצר הלוקח שנמצא כשהוציא מרשות לרשות אסור שבת ומכירה באין כאחת 
עשה שליח לשחט לו ושחט לו השליח בשבת הרי הגנב חיב בתשלומי ארבעה וחמשה שהרי זה הגנב לא עשה עון מיתת בית דין וכבר בארנו שהשוחט על ידי שליח חיב בתשלומין 
היו שנים מעידים שגנב בין שהעידו הן עצמן שטבח או מכר בין שהעידו אחרים שטבח או מכר משלם תשלומי ארבעה וחמשה היו שנים מעידים שגנב ועד אחד מעיד שטבח או מכר או שהודה מעצמו שטבח או מכר משלם תשלומי כפל ואינו משלם תשלומי ארבעה וחמשה שהמודה בקנס פטור כמו שבארנו 
מי שהודה בקנס ואחר כך באו עדים אם הודה בתחלה בפני בית דין ובבית דין פטור אבל אם הודה חוץ לבית דין או שהודה בפני שנים בלבד ואחר כך באו עדים הרי זה משלם קנס על פיהם 
כיצד הודה בבית דין שגנב ואחר כך באו עדים שגנב פטור מן הכפל שהרי חיב עצמו בקרן קדם שיבואו עדים אבל אם אמר לא גנבתי שפטר עצמו מן הכל ובאו עדים שגנב וחזר ואמר בבית דין טבחתי או מכרתי אם באו עדים אחר כך שטבח או מכר משלם תשלומי ארבעה וחמשה לפי שפטר עצמו תחלה מכלום עד שבאו העדים 
הגונב שור של שני שתפין וטבחו או מכרו והודה בבית דין לאחד מהן וכפר באחר ואחר כך באו עדים שגנב וטבח או מכר משלם לזה שכפר לו חמשה חצאי בקר וארבעה חצאי צאן 
דין הגנב לשלם הקרן והכפל או תשלומי ארבעה וחמשה מן המטלטלין שלו אם לא נמצאו לו מטלטלין בית דין יורדין לנכסיו וגובין הכל מן היפה שבנכסיו כשאר הנזקין שנאמר בהן "מיטב שדהו" ואם אין לו קרקע ולא מטלטלין בית דין מוכרין אותו ונותנין דמיו לנזק שנאמר "אם אין לו ונמכר בגנבתו" 
האיש נמכר בגנבתו אבל לא האשה ודבר זה מפי הקבלה ואין הגנב נמכר אלא בקרן אבל בכפל או בתשלומי ארבעה וחמשה אינו נמכר אלא הרי זה עליו חוב עד שיעשיר 
גנב את העכו"ם או את ההקדש אינו נמכר על הקרן אלא הרי זה עליו חוב עד שיעשיר 
היה קרן הגנבה שוה מאה ואין הגנב שוה אלא חמשים הרי זה נמכר ושאר הקרן עם הכפל עליו חוב עד שיצא בשביעית ויעשיר וישלם היה הגנב שוה מאה ואחד אינו נמכר שנאמר "ונמכר בגנבתו" עד שיהיו דמיו כלן מבלעין בגנבתו 
גנב ונמכר וחזר וגנב אם לשני גנב הרי זה נמכר פעם שניה ואפלו גנב למאה אנשים נמכר מאה פעמים ואם לראשון גנב פעם שניה אינו נמכר שניה אלא ישאר עליו הכל חוב 
גנב לזה וחזר וגנב לזה וחזר וגנב לזה כלם שתפין בו אם היו דמיו כנגד הקרן של שלשתן או פחות מן הקרן נמכר ומחלקין ביניהן ושאר הכפלות חוב עליו ואם היו דמיו יתר אינו נמכר והכל חוב עליו עד שיעשיר 
שתפין שגנבו כאחד משלשין ביניהן וכל אחד מהן נמכר בחלקו מן הקרן וכל מי שדמיו יתר על חלק הקרן שנתחיב בו אינו נמכר 
הטוען שנגנב מביתו הפקדון אם נשבע ואחר כך באו עדים ששקר טען ושהפקדון הזה אצלו הרי זה משלם תשלומי כפל שהרי הוא עצמו הגנב ואם טבח ומכר אחר שנשבע משלם תשלומי ארבעה וחמשה ואינו מביא אשם על פי עדים על שבועתו ואינו מביא חמש שאין החמש משתלם עם הכפל ואם באו עדים קדם שישבע אינו משלם אלא הקרן בלבד 
במה דברים אמורים שנשבע קדם שישלח בפקדון יד אבל אם שלח בו יד וטען טענת גנב ונשבע ובאו עדים פטור מן הכפל שכיון ששלח יד נתחיב בו וקנהו 
וכן הטוען טענת אבדה בפקדון ונשבע וחזר וטען טענת גנב ונשבע ואחר כך באו עדים פטור מן הכפל שכבר יצא הפקדון מידי הבעלים משבועה ראשונה 
הטוען טענת גנב באבדה ונשבע ואחר כך באו עדים שהאבדה ברשותו ושקר טען משלם תשלומי כפל שנאמר "על כל אבדה" והוא שיטען שנגנבה בלסטים מזין שהוא אנוס ופטור אבל אם טען שנגנבה בלא אנס פטור מן הכפל מפני שהוא חיב לשלם על פי טענתו ששומר אבדה כשומר שכר הוא כמו שיתבאר 
הטוען טענת גנב בפקדון ונשבע ואחר כך באו עדים שהוא ברשותו וחזר וטען בו טענת גנב ונשבע ואחר כך באו עדים שעדין ברשותו הוא אפלו מאה פעמים חיב כפל על כל טענה וטענה ואם נשבע חמש פעמים נמצא משלם ששה הקרן שהפקיד אצלו וחמשה בקרן משום חמשה כפלות של חמש שבועות 
טען טענת גנב ונשבע וחזר וטען טענת אבדה ונשבע ובאו עדים שלא נגנב והודה הוא שלא אבד הואיל ומשלם תשלומי כפל על פי עדים אינו משלם חמש על שבועה אחרונה אף על פי שהודה שהממון המחיבו בכפל פוטרו מן החמש 
מסר שורו לשנים וטענו טענת גנב ונשבעו והודה אחד מהם והשני באו עליו עדים שניהן משלמין את הקרן ואם תפש בעל הפקדון את הכפל אין מוציאין מידו וזה שהוא משלם חמש כשאר הנשבעין שבועת הפקדון שהודו מעצמן 
בעל הפקדון שתבע את השומר ונשבע שנגנב ואחר כך הכר הגנב ותבע השומר את הגנב והודה לו הגנב שגנב ותבע בעל הפקדון את הגנב וכפר ובאו עדים שגנב אם באמת נשבע השומר כשטען שנגנב נפטר הגנב מן הכפל בהודאתו לשומר ואם בשקר נשבע אין מוציאין הכפל מן הגנב ואם תפשו הבעלים הכפל אין מוציאין מידן תבעו הבעלים את השומר ושלם ואחר כך הכר הגנב ותבעוהו הבעלים והודה להן שגנב ואחר כך תבעו השומר וכפר בו ובאו עדים שגנב אין מוציאין הכפל מן הגנב ואם תפש השומר את הכפל אין מוציאין מידו וכן הדין בתשלומי ארבעה וחמשה אם טבח הגנב או מכר 
הטוען טענת גנב בפקדון של קטן אף על פי שנתן לו כשהוא קטן ותבעו כשהוא גדול ונשבע ואחר כך באו עדים הרי זה פטור מן הכפל שנאמר "כי יתן איש" ואין נתינת קטן כלום וצריך שתהיה נתינה ותביעה שוין בגדול 
שומר שגנב מרשותו כגון שגנב טלה מעדר שהפקד אצלו וסלע מכיס שהפקד אצלו אם יש עליו עדים חיב בכפל ואף על פי שהחזיר הסלע למקומו והטלה לעדרו הרי זה חיב באחריותן עד שיודיע הבעלים שהרי כלתה שמירתו וכאלו לא החזיר כלום עד שיודיע בעליו אבל הגונב סלע מכיס חברו או כלי מביתו והחזיר דבר הגנוב מביתו למקומו אם ידעו הבעלים בגנבתו ולא ידעו בחזירתו עדין הגנב חיב באחריותו עד שימנה את מעותיו 
מנה את כיסו ומצאו שלם המנין פטור ואם לא ידעו הבעלים לא בגנבתו ולא בחזירתו אפלו מנין אינו צריך אלא כיון שהחזירו למקומו נפטר מאחריותו 
במה דברים אמורים בדבר שאין בו רוח חיים אבל הגונב טלה מעדר חברו וידעו בו הבעלים והחזירו לעדר שלא מדעת הבעלים ומת או נגנב חיב באחריותו ואם מנו את הצאן והיא שלמה פטור ואם לא ידעו הבעלים לא בגנבתו ולא בחזירתו אף על פי שמנו את הצאן והיא שלמה חיב באחריותו עד שיודיע את הבעלים כדי שישמרו את הטלה הגנוב שהרי למדו דרך אחרת חוץ מדרך שאר הצאן שבעדר זה 
אסור לקנות מן הגנב החפץ שגנב ועון גדול הוא שהרי מחזיק ידי עוברי עברה וגורם לו לגנב גנבות אחרות שאם לא ימצא לוקח אינו גונב ועל זה נאמר "חולק עם גנב שונא נפשו" 
הגונב ומכר ולא נתיאשו הבעלים ואחר כך הכר הגנב ובאו עדים שזה החפץ שמכרו פלוני זה הוא גנבו בפנינו חוזר החפץ לבעליו והבעלים נותנין ללוקח דמים ששקל לגנב מפני תקנת השוק והבעלים חוזרין ועושים דין עם הגנב ואם גנב מפרסם הוא לא עשו בו תקנת השוק ואין הבעלים נותנין ללוקח כלום אלא חוזר הלוקח ועושה דין עם הגנב ומוציא ממנו דמים ששקל לו 
נתיאשו הבעלים מן הגנבה בין שנתיאשו ואחר כך מכר הגנב בין שנתיאשו אחר שמכר קנה הלוקח ביאוש ושנוי רשות ואינו מחזיר הגנבה עצמה לבעליה אלא נותן להם הדמים אם לקח מגנב מפרסם או אינו נותן כלל לא חפץ ולא דמים מפני תקנת השוק אם לא היה זה המוכר גנב מפרסם 
בזמן שהלוקח עושה דין עם בעל הבית אם אין עדים בכמה לקח הרי התגר נשבע בנקיטת חפץ בכמה לקח ונוטל מן הבעלים וכל הנשבע ונוטל שבועתו מדבריהם ונשבע בנקיטת חפץ כמו שיתבאר במקומו 
בזמן שהלוקח עושה דין עם הגנב והוא אומר בכך וכך לקחתי ממך והוא אומר לא מכרתי לך אלא בפחות מזה התגר נשבע בנקיטת חפץ ונוטל מן הגנב שאין הגנב יכול לשבע מפני שהוא חשוד על השבועה 
גנב ופרע בחובו גנב ופרע בהקפו אין בזה תקנת השוק אלא הבעלים נוטלים הגנבה בלא דמים וישאר חוב אלו על הגנב כשהיה משכן הגנבה בין שמשכנה ביתר על דמיה או בפחות מדמיה הבעלים נותנין לבעל המשכון וחוזרין ועושין דין עם הגנב אלא אם כן היה הגנב מפרסם כמו שבארנו 
הלוקח מגנב שאינו מפרסם בין שלקח ממנו שוה מאה במאתים או שוה מאתים במאה הרי זה נוטל הדמים מבעל הבית ואחר כך מחזיר הגנבה מפני תקנת השוק כמו שבארנו 
היה נושה בגנב מאה זוז וגנב והביא לבעל חובו ונתן לו מאה אחרת הרי הגנבה חוזרת לבעליה ואומרין לזה לך ותבע הגנב במאתים שלא נתת לו המאה האחרת מפני החפץ שהביא לך בלבד כשם שהאמנתו בראשונה האמנתו באחרונה 
לקח מגנב שאינו מפרסם במאה ומכר לאחר במאה ועשרים והכר הגנב בעל הגנבה נותן לזה האחרון מאה ועשרים ונוטל גנבתו וחוזר הבעל ונוטל עשרים של שכר מן המוכר ונוטל המאה מן הגנב ואם גנב מפרסם הוא נוטל המאה ועשרים מן התגר שלקח מן הגנב והולך התגר ותובע הגנב במאה של קרן והוא הדין אם מכר השני לשלישי והשלישי לרביעי אפלו מאה שהוא נוטל מכל אחד ואחד מה שנשכר ונוטל הקרן מן הגנב וכל הדברים האלו לפני יאוש כמו שבארנו 
בעל הבית שאינו עשוי למכר את כליו ויצא לו שם גנבה בעיר והכיר כליו וספריו ביד אחרים או שהיה עשוי למכר והיו כלים אלו שהכיר מכלים העשויין להשאיל ולהשכיר אם באו עדים שזה כליו של זה ישבע זה שהן בידו בנקיטת חפץ בכמה לקח ויטל מבעל הבית ויחזיר לו כליו 
היה בעל הבית עשוי למכר את כליו ולא היו מדברים העשויין להשאיל ולהשכיר אף על פי שיצא לו שם גנבה בעיר והכרו כליו אינו מחזירן מיד הלקוחות שמא הוא מכרן לאחרים אבל אם באו בני אדם ולנו בתוך ביתו ועמד וזעק בלילה נגנבו כלי וספרי ובאו בני אדם ומצאו מחתרת חתורה ובני אדם שלנו בתוך ביתו יוצאין וצרורות של כלים על כתפיהם והכל אומרים הללו כליו וספריו של פלוני הרי זה נאמן וישבע זה שהכלים בידו בנקיטת חפץ כמה הוציא ויטל מבעל הגנבה ויחזיר לו כליו 
גנב שהחזק ונתפרסם שנכנס לתוך בית חברו ועדים מעידים שיצא וכלים טמונים לו תחת כנפיו אף על פי שהיה שם בעל הבית וטען ואמר לקוחין הן בידי ובעל הבית אומר גנובים הם אם היה בעל הבית שאין דרכו למכר את כליו ואותם כלים אין דרך בני אדם להטמינן ואין דרך אותו המחזק להצניע כליו תחת כנפיו הרי בעל הבית נאמן וישבע בנקיטת חפץ ונוטל כליו ואם אין אדם זה מחזק בגנבה אין בעל הבית נאמן אלא נשבע זה שהכלים בידו שבועת הסת שהכלים האלו לקוחים בידו והולך 
כל דבר שחזקתו שהוא גנוב אסור לקח אותו וכן אם רב אותו הדבר שהוא גנוב אין לוקחין אותו לפיכך אין לוקחים מן הרועים צמר או חלב או גדיים אבל לוקחין מהן חלב וגבינה במדבר אבל לא בישוב ומתר לקח מן הרועים ארבע צאן או ארבע גזות של צמר מעדר קטן או חמש מעדר גדול שאין חזקתו שהוא גנוב בדבר זה 
כללו של דבר כל שהרועה מוכרו אם היה בעל הבית מרגיש בו מתר ללקחו מן הרועה ואם אין בעל הבית מרגיש בו אסור ללקחו 
אין לוקחין משומרי פרות עצים או פרות אלא בזמן שהן יושבין ומוכרים והסלים והפלס לפניהם שהרי הדבר גלוי ויש לו קול ואין זה גנבה ולוקחין מפתח הגנה אבל לא מאחורי הגנה וכלן שאמרו הטמן אסור לקחת מהן ומתר לקחת מן האריס שהרי יש לו חלק בפרות ובעצים 
אין לוקחין מן הנשים ומן העבדים ומן הקטנים אלא דברים שחזקתן שהן שלהן מדעת הבעלים כגון נשים שמכרו כלי פשתן בגליל או עגלים בשרון וכלן שאמרו הטמן אסור לקח מהן מפני שהן בחזקת גנבה ולוקחים ביצים ותרנגולים בכל מקום מכל אדם ואם אמר הטמן אסור 
לוקחין מן הבדדין זיתים במדה ושמן במדה אבל לא זיתים מועטים ולא שמן מועט שחזקתו גנבה הם וכן כל כיוצא בהם 
מוכין שהכובס מוציא הרי אלו שלו ושהסורק מוציא הרי אלו של בעל הבית הכובס נוטל שלשה חוטין והן שלו יתר מכן של בעל הבית אם היה שחור על גבי לבן נוטל את הכל והם שלו 
החיט ששיר מן החוט כדי משיכת מחט ושיר מן הבגד מטלית שהיא שלש אצבעות על שלש אצבעות חיב להחזירן לבעלים פחות מכאן שלו 
נסרת שהחרש מוציא במעצד שלו בכשיל של בעל הבית ואם היה עושה אצל בעל הבית אף הנסרת של בעל הבית וכל הדברים האלו וכיוצא בהן הולכין בהן אחר מנהג המדינה 
כל אמן שמכר דבר מן הדברים שאינו שלו כהלכות המדינה כגון מוכין שמכרן הסורק במקום שנהגו שיהיו של בעל הבית אסור לקח ממנו מפני שהן בחזקת גנבה אבל לוקחין ממנו כר מלא מוכין ואם מכר האמן דברים שהן שלו כהלכות מדינה לוקחין ממנו ואם אמר הטמן אסור 
השוקל לחברו ממשקלות חסרות מן המשקל שהסכימו עליו בני אותה המדינה או המודד במדה חסרה מן המדה שהסכימו עליה הרי זה עובר בלא תעשה שנאמר "לא תעשו עול במשפט במדה במשקל ובמשורה" 
אף על פי שהמודד או השוקל חסר גונב אינו משלם לו תשלומי כפל אלא משלם לו המדה או המשקל ואין לוקין על לאו זה מפני שהוא חיב בתשלומין 
כל מי שמשהה בביתו או בחנותו מדה חסרה או משקל חסר עובר בלא תעשה שנאמר "לא יהיה לך בכיסך" וגו' ואפלו לעשות המדה עביט של מימי רגלים אסור שאף על פי שאין זה לוקח ומוכר בה שמא יבוא מי שאינו יודע שהיא חסרה וימדד בה ואין לוקין על לאו זה שהרי אין בו מעשה 
היו המדות והמשקלות של בני העיר חתומות בחותם ידוע וזו המדה או המשקל החסרים בלא חותם הרי זה מתר לשהותם לשאר תשמישי הבית כיוצא בזה סלע שנפגמה מן הצד לא יעשנה משקל בין משקלותיו ולא יזרקנה בין גרוטותיו ולא יקבנה ויתלנה בצואר בנו שמא יבוא אחר ויעשנה משקל אלא או ישחק או יחתך או יקץ או ישליך לים המלח 
חסרה ועמדה על מחצה יקים עמדה על פחות ממחצה או על יתר ממחצה יקץ עד שיעמידנה על מחצה ואם לא חסרה אלא פחות משתות יקים לשאת ולתת בה אבל לא למשקל שכל פחות משתות רב בני אדם מוחלין בו במשא ובמתן 
סלע שנפגמה באמצע אסור למכרה להרג או לחרם מפני שמרמין בה את אחרים אבל נוקבה ותולה אותה בצואר הקטן 
עושה אדם מדותיו סאה וחצי סאה ורבע סאה וקב וחצי קב ורבע הקב וחצי הרבע ושמינית הרבע אבל לא יעשה קבים שלא תתחלף ברבע הסאה שהוא קב ומחצה וכן במדות הלח עושה הין וחצי הין ושלישית ההין ורביעית ההין ולוג וחצי לוג ורביעית ושמינית ואחד משמונה בשמינית ולא אסרו לעשות שלישית הין ורביעית הין אף על פי שמתחלפין זה בזה הואיל והיו במקדש מימות משה רבנו 
אחד הנושא והנותן עם ישראל או עם עכו"ם אם מדד או שקל בחסר עובר על לא תעשה וחיב להחזיר וכן אסור להטעות את העכו"ם בחשבון אלא ידקדק עמו שנאמר "וחשב עם קנהו" אף על פי שהוא כבוש תחת ידיך קל וחמר לעכו"ם שאינו כבוש תחת ידיך והרי הוא בכלל "כי תועבת ה' אלהיך כל עשה אלה כל עשה עול" מכל מקום 
וכן במדת הקרקע אם הטעה את חברו במשיחת הקרקע עובר בלא תעשה שנאמר "לא תעשו עול במשפט במדה" במדה זו מדת הקרקע וכן הוא ענין פסוק זה לא תעשו עול במשפט לא במשפט המשקל ולא במשפט המדה אפלו מדה קטנה כמשורה 
בני חבורה המקפידים זה על זה שהחליפו חלק בחלק או לוה ממנו מאכל והחזיר לו עוברין משום מדה ומשום משקל ומשום מנין ומשום לווין ופורעין ביום טוב 
המסיג גבול רעהו והכניס מתחום חברו בתוך תחומו אפלו מלוא אצבע אם בחזקה עשה הרי זה גזלן ואם הסיג בסתר הרי זה גנב ואם בארץ ישראל הסיג הגבול הרי זה עובר בשני לאוין בלאו גנבה או בלאו גזלה ובלאו "לא תסיג" ואין חיב בלאו זה אלא בארץ ישראל שנאמר "בנחלתך אשר תנחל" 
קשה ענשן של מדות יתר מענשן של עריות שזה בינו לבין המקום וזה בינו לבין חברו וכל הכפר במצות מדות ככופר ביציאת מצרים שהיא תחלת הצווי וכל המקבל עליו מצות מדות הרי זה מודה ביציאת מצרים שהיא גרמה לכל הצוויין 
מצות עשה לצדק המאזנים והמשקלות והמדות יפה יפה ולדקדק בחשבונן בשעת עשיתן שנאמר "מאזני צדק" וגו' וכן במדת הקרקע צריך לדקדק בחשבון משיחת הקרקע על פי העקרים המתבארים בכתבי הגימטריא שאפילו מלוא אצבע מן הקרקע רואין אותה כאלו היא מלאה כרכום 
ארבע אמות הסמוכין לחריץ מזלזלין במשיחתן והסמוכים לשפת הנהר אין מושחין אותן כלל מפני שהן של בני רשות הרבים 
והמודד את הקרקע לא ימד לאחד בימות החמה ולאחד בימות הגשמים מפני שהחבל מתקצר בימות החמה לפיכך אם מדד בקנה או בשלשלת של ברזל וכיוצא בהם אין בכך כלום 
אין עושין משקלות לא של ברזל ולא של עופרת ולא של שאר מיני מתכות כאלו מפני שמעלין חלודה ומתחסרין אבל עושין של צחיח סלע ושל זכוכית ושל אבן שהם וכיוצא בהן 
אין עושין את המחק לא של דלעת מפני שהוא מקל ולא של מתכת מפני שהוא מכביד אבל עושהו של זית ושל אגוזים ושל שקמה ושל אשכרוע וכיוצא בהן 
אין עושין את המחק צדו אחד קצר וצדו אחד עבה ולא ימחק מעט מעט מפני שמפחיתו למוכר ולא ימחק בבת אחת מפני שמפחיתו ללוקח 
אין טומנין את המשקלות במלח כדי שיפחתו ולא ירתיח במדת הלח בעת שמודד ואפלו היתה המדה קטנה ביותר שהרי התורה הקפידה על המדות בכל שהוא שנאמר "ובמשורה" והיא מדה אחת קטנה משלשים ושלשה בלוג 
מוכרי עששיות של ברזל וכיוצא בהן צריך להיות חוטי המאזנים שאוחז השוקל בידו תלוי באויר שלשה טפחים וגבוהין מן הארץ שלשה טפחים וארך קני המאזנים וארך החוטים שנים עשר טפח 
מאזנים של מוכרי צמר ושל מוכרי זכוכית יהיה ארך החוטים שהן תלויין בו שני טפחים וגבוהין מן הארץ שני טפחים והקנה והחוטין ארכן תשעה טפחים 
מאזנים של חנוני ושל בעל הבית יהיה ארך החוט שהן תלויים בו טפח וגבוהין מן הארץ טפח והקנה והחוטין ארכן ששה טפחים 
החוט שתולין בו הפלס וכן חוט מאזנים של זהב ושל מוכרי ארגמן טוב ארכו שלש אצבעות וגבוהין מן הארץ שלש אצבעות וארך הפלס וארך השלשלאות שלו כפי מה שהוא רוצה 
מנין שחיב המוכר להכריע ללוקח בעת ששוקל לו שנאמר "אבן שלמה וצדק יהיה לך" אמרה תורה צדק משלך ותן לו 
וכמה בלח אחד למאה וביבש אחד לארבע מאות כיצד מכר לו עשר ליטרא לח נותן לו גירומין אחד מעשרה בליטרא ואם מכר לו עשרים ליטרין יבש נותן לו גירומיו אחד מעשרים בליטרא וכן לפי חשבון זה בין רב בין מעט 
במה דברים אמורים במקום שנהגו למכר עין בעין אבל במקום שנהגו להכריע חיב להכריע לו טפח 
היה שוקל לו עשר ליטרין לא יאמר לו שקל אחת אחת והכרע אלא שוקל לו עשרה בבת אחת והכרע אחד לכלן 
מקום שנהגו למד בדקה לא ימד בגסה בגסה לא ימד בדקה למחק לא יגדש ויוסיף בדמים וכן אם נהגו לגדש לא ימחק ויפחת מן הדמים אלא מודד כמנהג המדינה 
בני מדינה שרצו להוסיף על המדות או על המשקלות לא יוסיפו יתר על שתות שאם היה הקב מכיל חמשה ועשאוהו מכיל ששה הרשות בידן יתר על ששה לא יעשו 
הסיטון מקנח את מדותיו אחת לשלשים יום ובעל הבית אחת לשנים עשר חדש והחנוני מקנחן פעמים בשבת וממחה משקלותיו פעם אחת בשבת ומקנח מאזנים על כל משקל ומשקל כדי שלא יחלידו 
המבקש לשקל שלשה רביעי ליטרא נותן ליטרא בכף מאזנים והבשר ורביע ליטרא בכף שניה שאם אתה אומר נותן חצי ליטרא ורביע ליטרא בכף אחת שמא יפל רביע הליטרא ואין הלוקח רואהו 
חיבין בית דין להעמיד שוטרים בכל מדינה ומדינה ובכל פלך ופלך שיהיו מחזרין על החניות ומצדקין את המאזנים ואת המדות ופוסקין השערים וכל מי שנמצא עמו משקל חסר או מדה חסרה או מאזנים מקלקלין יש להם רשות להכותו כפי כחו ולקנסו כפי ראות בית דין לחזק הדבר וכל מי שמפקיע את השער ומוכר ביקר מכין אותו וכופין אותו ומוכר כשער השוק 
כל הגונב נפש אדם עובר בלא תעשה שנאמר "לא תגנב" פסוק זה האמור בעשרת הדברים היא אזהרה לגונב נפשות וכן המוכרו עובר בלא תעשה שזה בכלל "לא ימכרו ממכרת עבד" ואין לוקין על שני לאוין אלו מפני שהוא לאו שנתן לאזהרת מיתת בית דין שנאמר "כי ימצא איש גנב נפש מאחיו" וגו' ומיתתו בחנק 
אין הגנב חיב מיתת חנק עד שיגנב את הישראל ויכניסנו לרשותו וישתמש בו וימכרנו לאחרים שנאמר "והתעמר בו ומכרו" ואפלו לא נשתמש בו אלא בפחות משוה פרוטה כגון שנשען עליו או נסמך בו אף על פי שהנגנב ישן הרי זה נשתמש בו 
גנבו ונשתמש בו ומכרו ועדין הגנוב ברשות עצמו ולא הכניסו הגנב לרשותו פטור גנבו והוציאו לרשותו ונשתמש בו ולא מכרו או מכרו קדם שנשתמש בו או נשתמש בו ומכרו לאחד מקרוביו של גנוב כגון שמכרו לאביו או לאחיו הרי זה פטור שנאמר "גנב נפש מאחיו" עד שיבדילנו מאחיו ומקרוביו במכירה וכן אם גנבו והוא ישן ונשתמש בו כשהוא ישן ומכרו ועדין הוא ישן הרי זה פטור 
וכן אם גנב אשה ומכרה לעבריה בלבד כגון שהתנה על הלוקח שזו השפחה לי ואין לך אלא הולדות הרי זה פטור 
הגונב את בנו או את אחיו הקטן וכן האפוטרופין שגנבו את היתומים שהן סמוכין אצלם ובעל הבית שגנב אחד מבני ביתו הסמוכין על שלחנו ומלמד תינוקות שגנב אחד מן הקטנים הלומדים אצלו אף על פי שנשתמש בו ומכרו פטור שנאמר "ונמצא בידו" פרט לאלו שהן מצויין בידם 
אחד הגונב את הגדול או הגונב את הקטן בן יומו שכלו לו חדשיו בין זכר בין נקבה בין שהיה הגנב איש או אשה הרי אלו נהרגין שנאמר "גנב נפש" מכל מקום ואחד הגונב את ישראל או שגנב גר או עבד משחרר שנאמר "נפש מאחיו" ואלו בכלל אחינו הן בתורה ובמצות אבל הגונב את העבד או מי שחציו עבד וחציו בן חורין פטור 
הבא במחתרת בין ביום בין בלילה אין לו דמים אלא אם הרגו בעל הבית או שאר האדם פטורין ורשות יש לכל להרגו בין בחל בין בשבת בכל מיתה שיכולין להמיתו שנאמר "אין לו דמים" 
ואחד הבא במחתרת או גנב שנמצא בתוך גגו של אדם או בתוך חצרו או בתוך קרפיפו בין ביום בין בלילה ולמה נאמר "מחתרת" לפי שדרך רב הגנבים לבוא במחתרת בלילה 
ומפני מה התירה תורה דמו של גנב אף על פי שבא על עסקי ממון לפי שחזקתו שאם עמד בעל הבית לפניו ומנעו יהרגנו ונמצא זה הנכנס לבית חברו לגנב כרודף אחר חברו להרגו ולפיכך יהרג בין שהיה גדול בין שהיה קטן בין זכר בין נקבה 
היה הדבר ברור לבעל הבית שזה הגנב הבא עליו אינו הורגו ולא בא אלא על עסקי ממון אסור להרגו ואם הרגו הרי זה הורג נפש שנאמר "אם זרחה השמש עליו" אם ברור לך הדבר כשמש שיש לו שלום עמך אל תהרגהו לפיכך אב הבא במחתרת על בנו אינו נהרג שודאי שאינו הורגו אבל הבן הבא על אביו נהרג 
וכן הגנב שגנב ויצא או שלא גנב ומצאו יוצא מן המחתרת הואיל ופנה ערף ואינו רודף יש לו דמים וכן אם הקיפוהו בני אדם או עדים אף על פי שעדין הוא ברשות זה שבא עליו אינו נהרג ואין צריך לומר אם בא לבית דין שאינו נהרג 
וכן הבא במחתרת לתוך גנתו או לתוך שדהו או לתוך הדיר והסהר יש לו דמים שחזקתו שבא על הממון בלבד לפי שאין רב הבעלים מצויים במקומות אלו 
כל גנב שיש לו דמים אם נפל עליו גל בשבת מפקחים עליו ואם שבר כלים בביאתו חיב בתשלומין אבל מי שאין לו דמים ששבר כלים בביאתו פטור כמו שבארנו סליקו להו הלכות גנבה בס"ד 
