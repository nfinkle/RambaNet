האומר לשלוחו צא ומכר לי קרקע או מטלטלין או קנה לי הרי זה מוכר ולוקח ועושה שליחותו וכל מעשיו קימין ואין העושה שליח צריך קנין ולא עדים אלא באמירה בלבד בינו לבין חברו ואין צריכין עדים אלא לגלות הדבר אם כפר אחד מהם כשאר כל הטענות 
שליח שעבר על דברי משלחו לא עשה כלום וכן אם טעה בכל שהוא בין בקרקע בין במטלטלין חוזר שהרי הוא אומר לתקן שליחותי שדרתיך ולא לעות ולא אמרו שההוניה במטלטלין שתות והעבדים והשטרות והקרקעות אין בהן הוניה אלא במוכר שלו או קונה לעצמו אבל שליח שטעה בכלם בכל שהוא חוזר 
נתן מעות לשלוחו לקנות לו קרקע וקנה לו שלא באחריות הרי זה עות והשליח לוקח אותה לעצמו שלא באחריות כמו שעשה וחוזר ומוכרה למשלח באחריות הואיל וקנה אותה במעותיו והאחריות על השליח וכן כל כיוצא בזה לפיכך אם התנה עליו שעשהו שליח בין לתקן בין לעות אפלו מכר לו שוה מאה בדינר או לקח שוה דינר במאה אינו יכול לחזר בו וחיב המשלח לתן לו כפי התנאי 
האומר לשלוחו מכר לי משדה שלי בית סאה ומכר לו בית סאתים הרי זה מוסיף על דבריו וקנה הלוקח בית סאה בלבד אמר לו מכר לי בית סאתים ומכר לו בית סאה הרי זה מעביר על דבריו ולא קנה הלוקח אמר לו מכר לי שדה לאדם אחד והלך השליח ומכרה לשנים ממכרו בטל שהרי עבר על דבריו אמר לו מכר לי שדה ולא פרש אפלו מכר למאה ממכרו קים 
הנותן מעות לשלוחו לקח בהם חטים או מין ממיני סחורה ולא לקח אין לו עליו אלא תרעמת נתן לו מעות לקח בהן חטים בין לאכילה בין לסחורה והלך ולקח בהן שעורים אם פחתו דמי זה שלקח פחתו לשליח מפני שהוא משנה ואם הוסיפו דמיהן הוסיפו לבעל המעות היה השער קצוב וידוע והוסיפו לשליח במנין או במשקל או במדה כל שהוסיפו לו המוכרים הרי הוא של שניהם וחולק התוספת השליח עם בעל המעות ואם היה הדבר שאין לו קצבה הכל לבעל המעות 
מי שהיה חיב לחברו ממון בין משום מלוה בין משום פקדון או שכירות ונתן המעות ביד השליח ואמר לו הולך ממון זה לבעל חובי אין השליח צריך להטפל לו ולתן לו בפני עדים ואם אמר לשליח אל תפרע חוב זה אלא בעדים ופרעו שלא בעדים חיב לשלם וכן אם היה החוב בשטר בין שאמר לו קח השטר ותן לו המעות בין שאמר לו תן המעות וקח השטר ונתן בלא עדים ולא לקח השטר חיב לשלם שהרי לתקן שלחו ולא לעות 
השולח מעות שבידו ביד שלוחו ואמר לו הולך ממון זה לפלוני שאני חיב לו והלך ונתן לו שלא בעדים השליח אומר נתתי ובעל חוב או הפועל אומר לא לקחתי והרי שלשתן עומדין השליח נשבע הסת שנתן ובעל חוב או הפועל נשבע  שלא לקח וישלם הלה לבעל חוב או לבעל הפקדון ואפלו היו השלוחין שנים אין עדותן מועילה מפני שהן נוגעין בעדותן שהרי חיבין להשבע הסת במה דברים אמורים בשהיה השליח מכחיש את בעל חוב והרי שלשתן עומדין אבל אם בא השליח ואמר נתתי כמה שאמרת לי אינו יכול להשביעו הסת שעשה שליחותו שהרי אין שם טוען עליו טענת ודאי שלא נעשה שליחותו וכן אם מתו השלוחין או הלכו להן למדינת הים ובא בעל חוב לתבע הלוה אינו יכול להשביעו הסת שלא פרעו השליח שהרי אין כאן מי שטוען עליו טענת ודאי שלקח אלא מחרים הלוה חרם סתם ומשלם החוב שעליו וכן כל כיוצא בזה 
ראובן ששלח כתב לשמעון ואמר לו מנה שיש לי בידך שלחהו לי ביד לוי אם רצה לשלחו אינו חיב באחריותן בין שהיה מלוה בין שהיה פקדון והוא שיכיר שהוא כתב ידו ואם טען המלוה ואמר לא כתבתי ולא שלחתי לך ישבע הלוה הסת שכתב ידו בא אליו ולפיכך שלח ויפטר וכזה הורו רבותי אבל אם לא היה הכתב כתב ידו או שאין הלוה יודע שהוא כתב ידו או אפלו היו כתובין בו סימנין ואותיות שביניהן ביחוד אם טען ראובן ואמר לא שלחתי כתב ואחרים רמו בו שמעון חיב באחריותו ומשלם לראובן אחר שיחרים על מי ששלח כתב זה מדעתו ולא יודה ויש מי שהורה שישבע ראובן ואחר כך יטל כדין כל הנשבעין ונוטלין 
לוי שבא בשליחות ראובן ולקח חמשים משמעון ובא ראובן ואמר לא שלחתיו לקח אלא עשרים ועשרים בלבד הביא הרי ראובן נשבע שלא שלחו להביא אלא עשרים ועשרים בלבד הביא לו כדין כל מודה מקצת ולוי נשבע הסת שהחמשים שנתת לי נתתי לראובן וישלם שמעון מביתו אם היה חיב לראובן וכן כל כיוצא בזה 
אין העכו''ם נעשה שליח לדבר מן הדברים שבעולם וכן אין ישראל נעשה שליח לעכו''ם לדבר מן הדברים שנאמר  "כן תרימו גם אתם" מה אתם בני ברית אף שלוחכם בני ברית והוא הדין לכל התורה כלה ומה משלחכם בן ברית אף בכל התורה כלה המשלח בן ברית 

עושה אדם שליח איש או אשה ואפלו אשת איש ואפלו עבד ושפחה הואיל והן בני דעת וישנן במקצת מצות נעשין שלוחין למשא ומתן אבל מי שאינן בני דעת והן חרש שוטה וקטן אינן נעשין שלוחין ולא עושין שליח אחד הקטן ואחד הקטנה לפיכך השולח בנו קטן אצל החנוני ומדד לו באיסר שמן ונתן לו את האיסר ואבד את השמן ואת האיסר החנוני חיב לשלם שלא שלחו אלא להודיעו ולא היה לו לשלח אלא עם בן דעת וכן כל כיוצא בזה ואם פרש ואמר שלח לי עם הקטן הרי זה פטור 

האומר לחברו מנה שיש לי בידך בין מלוה בין פקדון שלחהו לי ביד פלוני אפלו היה קטן אם רצה לשלחו בידו נפטר ואינו חיב באחריותו וכן שנים שהתנו ביניהם שכל מי שירצה לשלח לחברו משלח ביד מי שירצה המשלח הרי זה משלח ביד מי שיראה לו שהוא ראוי להוליך דבר זה ואם נגנב או אבד בדרך או שכפר בו השליח הרי המשלח פטור שכל תנאי שבממון קים 

השליח שקנה או שמכר והודיע שהוא שליח בדבר זה לפלוני אף על פי שמשך או שהמשיך ונמצא שעבר על דעת המשלח בטל המקח ומחזיר ואם לא הודיע שהוא שליח נקנה המקח ויהיה הדין בינו ובין זה ששלחו 

ראובן שקנה שדה משמעון ואמר לו ללוי קניתי אותה וכתב שטר מכר בשם לוי וחזר ראובן ואמר לשמעון לעצמי קניתיה חזר וכתב שטר מכר בשמי אין כופין את המוכר לכתב לו שטר אחר בשם ראובן ואם התנה עמו בתחלה ואמר לו לעצמי אקנה וזה שאכתב שטר בשם לוי כדי שלא ידעו בי שאני הוא הקונה הרי זה כופהו לחזר ולכתב שטר אחר בשמו 

הסרסור שליח הוא אלא שהוא נוטל שכר שליחותו לפיכך אם שנה דעת הבעלים משלם מה שהפסיד כיצד ראובן שנתן חפץ לשמעון הסרסור ואמר לו מכר לי זה ואל תמכר בפחות ממאה והלך ומכרו הכל לראובן וכן כל כיוצא בזה ראובן אומר במאה אמרתי לך והסרסור אומר בחמשים אמרת לי וכן בחמשים מכרתי נשבע הסרסור שבועת התורה שהרי הודה במקצת ואם כבר נתן לו החמשים נשבע שבועת הסת שעשה שליחותו וזוכה הלוקח ואם ידע הלוקח שחפץ זה של ראובן הוא וזה המוכר לו סרסור הוא יחזיר החפץ לבעלים ויחרים על מי שנתן לו רשות למכר בחמשים או שרצה בחמשים וחזר בו אחר שקניתי 

כל סרסור שהודיע ללוקח שחפץ זה או קרקע זה של ראובן ואחר שקנה הלוקח אמר ראובן איני רוצה למכר בדמים אלו מחזיר הלוקח שהרי לא פסק לו דמים ואמר לו מכור לך בכך וכך  סרסור שאבד החפץ מידו או נגנב או נשבר חיב לשלם מפני שהוא נושא שכר 

הלוקח כלים מבית האמן לשגרן לבית חמיו ואמר לו אם מקבלין אותן ממני אני אתן לך את דמיהם ואם לאו אתן שכר מועט ונאנסו בהליכה הרי זה חיב לשלם ואם נאנסו בחזרה פטור נטלן על מנת למכרן לאחרים ואמר לו אם ימכרו במקום פלוני או עד זמן פלוני אתן לך דמים כך וכך ואם לא ימכרו אחזירם לך ונאנסו בין בהליכה בין בחזרה חיב לשלם 

כל שליח שטען שארעו אנס פלוני והפסיד כך וכך הרי זה נשבע שבועת השומרין על טענתו ויפטר ואם היה האנס במקום שאפשר להביא עליו עדים או דבר שהוא גלוי וידוע שהרי ימצא עדים הרי זה צריך להביא ראיה על טענתו ואם לא הביא עדים אינו נאמן ומשלם מעשה באחד שאמר לשלוחו קנה לי ארבע מאות גרבי יין ממעות שהיו לי בידו וקנה לו ונמצאו חמץ אמרו חכמים מנין גדול כזה שהחמיץ קול יש לו הואיל ואפשר להביא ראיה יביא ראיה שלא היה היין חמץ בשעה שלקח ויפטר ואם לא יביא ראיה ישלם וכן כל כיוצא בזה מדברים שהראיה מצויה בהן אבל דבר הנעלם שאין ראיתו מצויה ישבע עליו וכן הדין בכל טענה שיטען השתף וכיוצא בו וכן הדין בטענת השומרין אם הראיה יכולה להיות או יביא ראיה על טענתו או ישלם כמו שיתבאר 

מי שהיתה לו קרקע תחת יד אחד או שהיו לו מטלטלין פקדון ורצה לעשות שליח לדון עם זה ולהוציא הקרקע או הפקדון מתחת ידו הרי זה כותב לו הרשאה וצריך לקנות מידו שהרשהו ואומר לו דון וזכה והוצא לעצמך וכיוצא בענינים אלו ואם לא כתב לו אינו יכול לדון עמו מפני שהוא אומר לו אין אתה בעל דיני ואף על פי שכתב לו כן אינו אלא שליח וכל מה שיזכה בו הרי הוא של משלחו וכל ההוצאות שיוציא השליח על דין זה שהרשה הרי המשלח חיב בהן שכך כותבין בהרשאה כל שתוציא בדין זה עלי לשלמו 
הקנה לזה שהרשה שליש או רביע מה שיש לו ביד חברו הרי זה עושה דין על הכל הואיל ודן על חלקו והרי הוא בעל דינו בחלקו דן על הכל 
אחד מן האחים שלא חלקו או מן השתפין שבא לתבע תובע על הכל הואיל ויש לו חלק בזה הממון אין צריך הרשאה משאר שתפין ואין השתף האחר יכול לומר לשתפו שדן אלו הייתי אני שם הייתי תובע טענות אחרות ומחיב בעל דיני שהרי אומר לו למה לא באת לתבע גם אתה לפיכך אם היה במדינה אחרת יש לו לחזר על בעל הדין ולדון עמו ולומר לו אני איני מודה בכל מה שטען שתף שלי לפיכך יש לנתבע לעכב ולומר לזה או דון עמי בחלקך או הבא הרשאה שהרי ממון שניכם בידי ושניכם בעלי דיני ולמחר יבוא אחיך או שתפך ויתבע גם הוא 
הבעל בנכסי אשתו צריך הרשאה ואם יש פרות בקרקע מתוך שיש לדון על הפרות שהרי הן שלו דן על העקר ואין צריך הרשאה מאשתו שאם אין לו קרקע אין לו פרות 
מי שהיה לו ביד חברו פקדון או מלוה בין במטלטלין בין מעות ועשה שליח בעדים להביאן לו הרשות ביד זה שהם אצלו אם רצה לתן נפטר ואינו חיב באחריותן שהרי נתן לשלוחו ואם לא רצה לתן אינו נותן שאין זה בעל דינו עד שיבוא בהרשאה על הפקדון וכל הבא בהרשאה הרי הוא בכלל הנאמר בהן  "ואשר לא טוב עשה בתוך עמיו" 
התובע חברו בדין במטלטלין או במעות שהפקיד אצלו וכפר בו אינו יכול לכתב הרשאה עליו שנמצא זה כמשקר שהוא אומר לו הרשיתיך לטל מה שיש לי ביד פלוני וכבר אמר פלוני שאין לו אצלו כלום וכן מי שנתחיב לו חברו שבועה אינו יכול להרשות אחר עליו להשביעו שאין שם דבר שיקנה לו ואין אדם מרשה על תביעת דברים שאין הדברים נקנין אלא על תביעת הממון 
מי שהיו לו מעות פקדון ביד אחר ורצה להרשות שליח להביאן אין הקנין מידו מועיל בזה שאין המטבע נקנה בחליפין אלא כיצד עושה נותן לו קרקע כל שהו ומקנה לו המעות על גבה כדי להוציאן בהרשאה זו והולך ודן עמו ומוציאן היתה לו מלוה ביד אחר אינו יכול לכתב הרשאה עליה ואפלו היה החוב בשטר מפני שהמלוה להוצאה נתנה ואין אדם מקנה לחברו דבר שאינו בעולם ואין לו דרך שיקנה אדם חוב בה אלא במעמד שלשתן והוא דבר שאין לו טעם כמו שבארנו או בהקנית שטר החוב עצמו בכתיבה ומסירה מפני שהוא מקנה השעבוד שבו זהו הדין שיראה לי מן הגמרא אבל הגאונים תקנו שכותבין הרשאה אף על המלוה כדי שלא יטל כל אחד ממון חברו וילך לו למדינה אחרת ועוד תקנו שאם הרשהו לטל מעות שיש לו ביד חברו או לתבע ממנו הלואה ולא היתה למקנה קרקע מקנהו ארבע אמות מחלקו שבארץ ישראל ומקנה לו המעות על גבן ודברים אלו דברים קלים הן עד מאד ורעועים שזה מי יאמר שיש לו חלק בארץ ישראל ואפלו הוא ראוי אינו ברשותו והגאונים עצמן שתקנו תקנה זו אמרו שאין אומרין יקב הדין את ההר ואינה אלא כדי לאים על הנתבע אם רצה לדון ולתן בהרשאה זו נפטר ולמה יפטר שאין זה הבא בהרשאה זו הרעועה פחות משליח שעשהו בעדים אבל אם לא ירצה הנתבע לדון עמו אין כופין לתן לו ולא להשביע עד שיבוא בעל דינו וכן הורו שאם היתה לו מלוה אצל חברו בין בשטר בין בעדי קנין אף על פי שכפר בה בבית דין כותבין עליו הרשאה מפני שהוא כפירת שעבוד קרקע אבל אם מלוה על פה היא שכפר בה לא תקנו שיכתבו עליה הרשאה 
מי שהרשה לאחד ורצה לבטל השליחות ולהרשות לאחר הרי זה מבטל ואין למרשה לכתב הרשאה לאחר שזה אומר אין רצוני שיהיה פקדוני ביד אחר לפיכך אם התנה עליו שירשה הוא לאחר ואחר לאחר הרי השליח כותב הרשאה לשני ושני לשלישי הכל לפי תנאו 
הבא בהרשאה שמחל לזה הנתבע או שמכר לו או שמחל לו על השבועה או שעשה עמו פשרה לא עשה כלום שהרי אומר לו לתקן שלחתיך ולא לעות לפיכך אם התנה עמו בין לתקן בין לעות אפלו מחל לו על הכל הרי זה מחול 
ראובן שבא בהרשאה ותבע שמעון אין שמעון יכול לדחותו ולומר לו שמא המשלח אותך הרשה אחר ובטל שליחותך שהרי ראובן אומר לו תן לי הפקדון שיש לי בידך וזו הרשאתי תהי אצלך ואם המפקיד הרשה אחר הוא הפסיד על עצמו ושמעון פטור שהרי בהרשאתו נתן 
ראובן שבא בהרשאת שמעון ותבע לוי ואמר לוי לא היו דברים מעולם אבל ישבע שמעון ויטל מוציאין הממון מיד לוי ויהיה מנח בבית דין עד שיבוא שמעון וישבע ויטל וכן כל הדברים שתולה לוי בשמעון ידון ראובן ויהיה הממון מנח בבית דין עד שיבוא שמעון וישאל ויש לראובן להחרים על מי שטוען טענת שקר כדי לעכב הממון ולאחרו נתחיב לוי שבועה אינו יכול לעכב ולומר לו איני נשבע עד שאחרים בפני שמעון על מי שטוען עלי שקר שאין זה החרם אלא תקנה קלה שתקנו הגאונים האחרונים כדי שיכונו בעלי דינין טענותיהן ואין מעכבין שבועתו של זה מפני תקנה זו הקלה 
כשירצו השתפין להשתתף במה יקנה כל אחד מהן ממון חברו להשתתף בו אם במעות נשתתפו יביא זה מעותיו ויביא זה מעותיו ויטילו אותן לכיס אחד ויגביהו את הכיס שניהם אבל אם כתבו שטר והעידו עדים אף על פי שקנו מיד שניהם שיביא זה מאה וזה מאה וישתתפו בהן לא קנו ועדין לא נעשו שתפין שאין המטבע נקנה בחליפין לפיכך אם נשתתפו בשאר המטלטלין כיון שקנו מידם שיביא זה חביתו של יין וזה כדו של דבש והרי נשתתפו בהן נעשו שתפין בהן וכן אם ערבו פרותיהן או ששכרו מקום בשתפות והניח זה כדו וזה חביתו שנשתתפו בהן הרי אלו שתפין כללו של דבר בכל הדרכים שקונה הלוקח באותן הדרכים עצמן קונין השתפין זה מזה הממון המטל ביניהם להשתתף בו 

האמנין שנשתתפו באמנות אף על פי שקנו מידם אינן שתפין כיצד שני חיטים או שני אורגים שהתנו ביניהם שכל שיקח זה וזה במלאכתו יהיה ביניהן בשוה אין כאן שתפות כלל שאין אדם מקנה לחברו דבר שלא בא לעולם אבל אם היו לוקחין הבגדים בממון עצמן ותופרין אותן ומוכרין ולוקחין השתי והערב ממעותיהן ואורגים ומוכרין ונשתתפו במעות שלוקחין בו הרי אלו שתפין וכל מה שירויחו בשכר מלאכתן ובמשאן ובמתנן הרי אלו לאמצע 

השתפין שהטילו לכיס זה מנה וזה מאתים וזה שלש מאות ונתעסקו כלן בממון ופחתו או הותירו השכר או הפחת ביניהם בשוה לפי מנינם ולא לפי המעות ואפלו לקחו שור לטביחה שאלו טבחוהו היה נוטל כל אחד מבשרו כפי מעותיו אם מכרוהו חי ופחתו או הותירו השכר או הפחת לאמצע במה דברים אמורים כשנשאו ונתנו במעות שנשתתפו בהן אבל אם המעות קימין ועדין לא הוציאו אותן ופחתו או הותירו מחמת המטבע ששנה המלך או אנשי המדינה חולקין השכר או ההפסד לפי המעות במה דברים אמורים בסתם אבל אם התנו שיטל בעל המאה שלשה רבעים מן השכר ויטל בעל המאתים רביע ואם נפחתו לא יפחת זה שיטל שלשה רביעי השכר אלא רביע ההפסד ויפסיד זה שנוטל רביע השכר שלשה רבעים מן הפחת הרי אלו חולקין כפי מה שהתנו שכל תנאי שבממון קים 

השתפין שהתנו ביניהם שיעמדו בשתפות זמן קצוב כל אחד ואחד מהן מעכב על חברו ואינו יכול לחלק עד שיגיע הזמן או עד שיכלה ממון השתפות ואין אחד מהן יכול לטל חלקו מן הקרן ולא בשכר עד סוף הזמן נשתתפו סתם ולא קבעו להם זמן הרי אלו חולקין כל זמן שירצה אחד מהן וזה נוטל חלקו מן הסחורה וזה נוטל חלקו ואם לא היתה באותה סחורה דין חלוקה או שהיתה בחלוקתה הפסד הרי אלו מוכרין אותה וחולקין את הדמים היה זמן ידוע למכירת אותה סחורה יש לכל אחד מהן לעכב שלא יחלקו עד שתמכר הסחורה בזמן הידוע למכירתה ואין אחד נוטל מן הקרן ולא מן הרוח עד זמן החלוקה אלא אם התנו ביניהם היה להם חוב אצל אחרים אינו יכול לומר לחברו לא נחלק עד שנגבה כל חוב שיש לנו אלא חולקין וכשיפרעו החובות יטל כל אחד חלקו היה עליהן חוב לאחר אם אינן אחראין זה לזה חולקין ולכשיגיע זמן החוב לפרעו יתן כל אחד חלקו ואם הן אחראים כל אחד מהן מעכב לחלק עד שיגיע זמן השטר ויפרעו החוב ולמה מעכב שהרי חברו אומר לו הואיל וכל אחד ממנו חיב לשלם כל השטר נשא ונתן בדמים אלו עד שיגיע הזמן אמר לו חברו נחלק וטל אתה דמים כנגד כל השטר ועשה מהן סחורה לעצמך ותשלם כל השטר בזמנו יש לו לעכב עדין ולומר לו שמא נפסיד והשנים יותר מרויחין מן האחד 

הנותן מעות לחברו לילך למדינה פלונית לסחורה או לקנות לו פרות לסחורה או לישב בו בחנות אינו יכול לחזר בו ולהחזיר הממון מיד השתף עד שילך למקום שהתנו ויחזר או עד שיקנו אותן הפרות וימכר או עד שישב בחנות שזה כמי שקבע זמן הוא 

המשתתף עם חברו בסתם לא ישנה ממנהג המדינה באותה הסחורה ולא ילך למקום אחר ולא ישתתף בה עם אחרים ולא יתעסק בסחורה אחרת ולא ימכר בהקפה אלא דבר שדרכו להמכר תמיד בהקפה ולא יפקיד ביד אחרים אלא אם כן התנו בתחלה או שעשה מדעת חברו עבר ועשה שלא מדעת חברו ואחר כך הודיעו ואמר לו עשיתי כך וכך והסכים למעשיו הרי זה פטור ואין כל הדברים האלו צריכין קנין אלא בדברים בלבד 

אחד מן השתפין שעבר ומכר בהקפה או פרש בים או הלך למקום אחר או שנשא ונתן בסחורה אחרת וכן כל כיוצא באלו הדברים כל פחת שיבוא מחמת שעבר חיב לשלם לבדו ואם היה שם שכר השכר לאמצע כמו שהתנו ביניהם בשכר לפיכך הנותן מעות לחברו בתורת שתפות לקח בהן חטים לסחורה והלך וקנה שעורים או שנתן לו מעות לקנות שעורים וקנה חטים אם פחתו פחתו לזה שעבר ואם הותירו הותירו לאמצע וכן אם הלך ונשתתף עם אחר בממון השתפות אם הפסיד הפסיד לעצמו ואם נשתכר השכר לאמצע אבל אם נשתתף עם אחר בממון עצמו אם פחת פחת לעצמו ואם הרויח הרויח לעצמו ואם התנו ביניהן הכל לפי התנאי 

הנותן מעות לחברו לקח בהן פרות למחצית שכר רשאי לקח לעצמו מאותו המין וכשהוא מוכר לא ימכר שניהם כאחד אלא מוכר אלו בפני עצמן  ולא יקח לעצמו חטים ולחברו שעורים אלא בכלן חטים או בכלן שעורים כדי שיהיו מעות שניהם שוין בחבלה 

אחד מן השתפין שאמר נוליך הסחורה למקום פלוני שהיא ביקר ונמכר שם אף על פי שקבל עליו כל אנס או כל פחת שיבוא הרי חברו מעכב עליו שהרי אומר לו אין רצוני שאתן מעות שבידי ואהיה רודף אחריך לדין להוציא ממך וכן כל כיוצא בזה 

אחד מן השתפין שבא לישן את הפרות עד זמן הידוע אין חברו מעכב עליו ואם אין זמן לאותן פרות חברו מעכב עליו 

שתפין ששמו פרותיהן ונשתתפו בהן יש להן הוניה זה על זה ערבו פרות בלא שומא ומכרום ונשאו ונתנו בדמיהן הרי אלו מחשבין את הפרות כמה היו שוין בעת שנשתתפו ומחשבין את השכר או ההפסד 

שתפין שמחלו להם מוכסין מחלו לאמצע ואם אמרו משום פלוני מחלנו מה שמחלו מחלו לו היו באין בדרך ועמדו עליהן לסטים וגזלו את השירא והציל אחד מן השתפין הציל לאמצע  ואם אמר לעצמי אני מציל  הציל לעצמו 

דבר הידוע לשני שתפין אף על פי שהוא ברשות אחד מהן אינו יוצא מחזקתו של שני כל ימי השתפות ואינו יכול לטען שלקחו ממנו או שנתנו לו במתנה ונאמר לאחר שהמוציא מחברו עליו הראיה אלא הרי הוא בחזקת שניהם עד שיביא האחר ראיה 

אחד מן השתפין שבא לחלק שלא מדעת חברו חולק בפני שלשה ואפלו הן הדיוטות ובלבד שיהו נאמנין ויודעין בשומא ואם חלק לה בפחות משלשה לא עשה כלום במה דברים אמורים בשחלקו פרות אבל אם היו מעות המעות כחלוקים הם ויש לו לחלק שלא בפני בית דין ומניח חלק חברו בבית דין במה דברים אמורים כשהיו המעות כלן מטבע אחד ושוין אבל אם היו מקצתן חדשים ומקצתן ישנים ואין צריך לומר אם היו מקצתן יפות ומקצתן רעות הרי הן כפרות ואין חולקין אותם אלא בבית דין 

אסור להשתתף עם עכו''ם שמא יתחיב לו חברו שבועה וישביעו ביראתו וכבר בארנו במקומו שאסור לעשות סחורה בפרות שביעית  ולא בטרפות ולא בנבלות ולא בתרומות ולא בשקצים ורמשים ואם עבר ועשה השכר לאמצע ונראה לי שאם הפסיד הפסיד לעצמו מפני שעבר 

אחד מן השתפין או מן המתעסקין שמת בטלה השתפות או העסק אף על פי שהתנו לזמן קבוע שכבר יצא הממון לרשות היורשים וכזה הורו הגאונים 

שנים שהן נושאין ונותנין בממון השתפות אף על פי שהממון של אחד מהן הרי זו נקראת שתפות ואם פחתו או הותירו הרי הוא לאמצע ויש להם להתנות בשכר ובהפסד כל מה שירצו כמו שבארנו אבל אם היה האחד בלבד הוא שנושא ונותן בממון השתוף אף על פי שהממון משל שניהם הרי זו השתפות נקראת עסק וזה הנושא ונותן נקרא מתעסק שהרי הוא לבדו מתעסק במשא ומתן ושתפו שאינו נושא ונותן נקרא בעל המעות 

תקנו חכמים שכל הנותן מעות לחברו להתעסק בהן יהיה חצי הממון בתורת הלואה והרי המתעסק חיב באחריותו אף על פי שאבד באנס והחצי האחר בתורת פקדון והרי הוא באחריות בעל המעות ואם נגנב או אבד החצי של פקדון אין המתעסק חיב לשלם ולפיכך יהיה שכר זו החצי אם הרויח של בעל המעות ולפי תקנה זו אי אפשר שיהיה השכר או ההפסד של כל הממון לאמצע בשוה שאם אתה אומר כן נמצא בעל הממון נוטל שכר חצי מעותיו שהן פקדון ואינו עושה כלום אלא זה המתעסק טורח לו בחצי של פקדון מפני מעותיו שהלוהו ונמצא באין לידי אבק רבית והיאך יעשו אם רוצה להיות השכר או ההפסד לאמצע בשוה יתן למתעסק שכרו שבכל יום ויום מימי השתפות כפועל בטל של אותה מלאכה שבטל ממנה ואם היה לו עסק אחר כל שהוא להתעסק בו עם מעותיו של זה אינו צריך להעלות לו שכר של כל יום ויום אלא אפלו העלה לו דינר בכל ימי השתפות דיו ואם פחתו או הותירו יהיה לאמצע בשוה וכן אם אמר לו כל הרוח יהיה לך שלישו או עשיריתו בשכרך הואיל ויש לו עסק אחר הרי זה מתר ואם הפסידו יפסיד מחצה ואם היה זה המתעסק אריסו והיה לו עסק אחר אינו צריך להעלות לו שכר אחר כלל שהאריס משעבד הוא לבעל השדה 

ועוד תקנו חכמים שכל הנותן מעות לחברו להתעסק בהן ופחתו או הותירו ולא רצה לתן לו שכר עמלו בכל יום ולא התנו ביניהן שום תנאי שיהיה שכר המתעסק באותו חצי של פקדון שליש רוח הפקדון שהוא שתות רוח כל הממון לפיכך אם הרויחו יטל המתעסק שני שלישי הרוח חצי הרוח של חצי המעות שהן מלוה ושתות הרוח בשכר שנתעסק בפקדון נמצא הכל שני שלישי הרוח ויטל בעל המעות שליש הרוח ואם פחתו יפסיד המתעסק שליש הפחת שהרי הוא חיב בחצי הפחת מפני שחצי המעות מלוה ויש לו שתות בשכרו באותו החצי של פקדון ונמצא שנשאר עליו מן הפחת שלישו ובעל המעות יפסיד שני שלישי הפחת 

יש מי שטועה ואומר שהנותן עסק סתם אם יהיה שם שכר יטל המתעסק חציו ואם היה שם הפסד יפסיד שליש ואין הדבר כן אלא אם כן התנו על דבר זה בפרוש וכן אם התנו שיפסיד המתעסק מחצה ואם יהיה שם שכר יטל שני שלישי הרוח הרי זה מתר וכן אם התנו שאם יהיה שם שכר יטל המתעסק תשיעיתו ואם יהיה שם הפסד יפסיד עשיריתו הואיל והתנו שיהיה רוח המתעסק יותר על הפסדו תנאו קים ותוספת זו כנגד עמלו ורבותי הורו שאין התנאי זה מועיל אלא אם כן היה למתעסק עסק אחר אבל אם אין לו עסק אחר צריך שיהא שכר המתעסק יתר על הפסדו בשתות כמו שבארנו שזה דבר אסור הוא ואין התנאי מועיל בו ולא יראה לי זה 

הורו רבותי שאם התנו שיטל המתעסק שלשה חלקים מהשכר ובעל המעות רביע השכר נמצא רביע המעות בלבד בתורת פקדון ושלשה רביעים בתורת הלואה לפיכך אם היה שם הפסד יפסיד המתעסק שלשה רביעי הפסד פחות שליש הרביע ויפסיד בעל המעות רביע ושליש רביע שהוא שליש כל ההפסד כיצד נתן לו מאה דינרים על תנאי זה וחסרו ארבעה ועשרים בעל המעות מפסיד שמנה והמתעסק משלם ששה עשר ועל דרך זו לעולם כל חלק שיש לבעל המעות בשכר אם יהיה שם רוח נוטל כמו שהתנו ואם יהיה שם הפסד יפסיד אותו החלק ותוספת שלישו נמצאת למד לפי מדה זו שאם התנו שיטל המתעסק רביע השכר אם פחת לא ישלם המתעסק כלום שהרי רביע ההפסד שהוא חיב לשלם מפני המלוה יש לו כנגדו שליש מה שיטל בעל המעות שהוא רביע ונמצא זה כנגד זה וכן אם התנו על הפחת ולא הזכירו הרוח אם פחתו פחת המתעסק כפי מה שהתנו ואם הוסיפו נוטל המתעסק כמו אותו החלק שהיה מפסיד ותוספת שליש מה שנטל בעל המעות כיצד התנו שאם היה שם הפסד יפחת המתעסק רביע והפחיתו משלם רביע הפחת ואם הותירו נוטל מחצה ואף על פי שדברים אלו שהורו דברי טעם הם אם תלך על דרך זו שמא המתעסק אפשר שיפחת ויטל שכר כיצד כגון שהתנה עמו שיטל המתעסק אחד משבעה בשכר ופחתו נמצא נוטל המתעסק אחד משבעה יתר על זה ההפסד כיצד כגון שפחתו שבעה דינרים הרי המתעסק אומר לו אני חיב לך דינר אחד כפי התנאי ואתה חיב לשלם לי שנים שהן שליש חלק הפקדון נמצא בעל המעות חיב לתן לו דינר בשכר שהפסיד שבעה ואלו הפסיד ארבעה עשר היה חיב בעל המעות לתן לו שני דינרין וזה תימה גדול ודבר שאין הדעת סובלת אותו ואין זה אצלי אלא כמו דברי החלום אבל הדרך והדין האמת שיראה לי שכל שירויח המתעסק אם יהיה שם הפסד יפסיד שני שלישי החלק שהיה מרויח וכן אם התנו על ההפסד והרויחו יטל כמו אותו החלק שהיה מפסיד ותוספת שליש חלק חברו נמצאת אתה אומר לפי מדה זו שאם התנו שיטל המתעסק רביע השכר והפסיד הרי זה משלם שתות ואם התנו שיפסיד רביע והרויח נוטל מחצה ועל דרך זה לא תמצא תימה ויצא הדין בקו הצדק 

הנותן מעות לחברו סתם להתעסק בהן או שהתנו בפרוש שיהיה השכר וההפסד ביניהם בשוה ונאבד הממון יש מי שהורה שישלם המתעסק שליש כמו שבארנו אם אבד מקצת הממון ויראה לי שהוא משלם מחצה שהוא בתורת מלוה וזה שאמרו חכמים משלם שליש בהפסד בשלא הגיע ההפסד לטל בעל המעות פחות מחצי ממונו כיצד ראובן שנתן לשמעון מאה ועשרים דינר ונשא ונתן ופחת תשעים הרי שמעון משלם שלשים ונמצא ראובן נוטל ששים אבל פחת שמעון מאה וחמשה אין אומרים יפסיד שמעון חמשה ושלשים שאם אתה אומר כן נמצא ראובן נוטל חמשים ולעולם לא יטל ראובן פחות מששים לפיכך שטר עסק היוצא על היתומים שהיה אביהן מתעסק בו נשבע בעל השטר וגובה מחצה שהוא בתורת מלוה אף על פי שלעולם טוענין ליורש הנה למדת שאינו נוטל לעולם פחות ממחצה ולמה אני אומר שאין פוחתין לו כאן כנגד שכרו שנתעסק בפקדון שהרי אבד כל החצי של פקדון ולא נשאר כאן פקדון כלל שנאמר אם לא יטל שכרו יראה כרבית שהרי חצי המלוה בלבד נוטל וכן אם התנו שיטל המתעסק רביע השכר ואבד הממון כלו משלם הרביע כלו שהוא בתורת מלוה אבל אם נשאר מן הממון מעט כדי שאם תוסיף על אותו המעט שתות ההפסד שפחתו יבוא הכל רביע הממון או יתר הרי זה משלם שתות בלבד מן הטעם שכבר בארנו 

המתעסק שהפסיד וחזר וטרח עד שהרויח אינו יכול לומר לבעל המעות בוא ונחשב ההפסד שהפסדנו תחלה ותפסיד שני שלישים ונחשב הרוח שהרוחנו באחרונה ותטל שליש אלא מחשב באחרונה בלבד על הרוח או על ההפסד ואין לו אלא ברוח שהוסיף על הקרן 

נתן לו מאתים יריעות במאתים דינרים בעסק וכתבן שני שטרות מאה בכל שטר מחשב לו על כל שטר בפני עצמו ובעל המעות הוא שהפסיד על עצמו נתן לו מאה יריעות במאה דינרים וחזר ונתן לו בעסק אחר מאה חביות של יין במאה דינרין וכתב לו שטר עסק במאתים דינרין אינו מחשב לו אלא בשטר אחד הוא שהפסיד על עצמו כיצד שאם מכר המאה יריעות במאה ושלשים והמאה החביות בשבעים בעל המעות נוטל הכל מפני שעשה שטר אחד הרי הכל מאתים ולא הרויח כלום אבל אלו הניחם שני עסקים כשהיו היה מרויח המתעסק בחלקו בבגדים עשרים ומפסיד בחלקו בחביות עשרה והיה נוטל עשרה וכן כל כיוצא בזה 

אין המתעסק יכול לחלק המעות של עסק או סחורה ולומר אטל את החצי שבתורת מלוה לעצמי ואשא ואתן בו ואניח החצי שבתורת פקדון בבית דין שלא נתן לו ממון זה אלא להתעסק בכלו ואם חלק ועשה זה אפלו בבית דין הגדול לא עשה כלום אלא השכר או ההפסד ביניהן על אותן הדרכים שבארנו 

המתעסק שנתן מתנה לאחרים מן המטלטלין של עסק או ממעות העסק והביא בעל המעות ראיה ברורה שאלו המטלטלין או המעות משל עסק הן מוציאין אותן מידו ואפלו שנה המקבל אותם ומכרם ונתנם מתנה לאחרים או הפסיד חיב לשלם והכל בראיה ברורה כבר בארנו שהמתעסק שמת נשבע בעל המעות וגובה מחצה ואם יש שם עדים שהמטלטלין אלו מן המעות של עסק הם נוטל אותם בעל המעות בלא שבועה ואין בעל חוב ולא אשה נוטלים מהם כלום אלא אם כן היה בהם רוח הרי חלק הרוח של מת של יורשיו ויטל באותו חלק בעל חוב והאשה 

הנותן מעות לחברו לקח בהם פרות למחצית שכר ולא לקח אין לו עליו אלא תרעמת ואם נודע בראיה ברורה שלקח ומכר הרי זה מוציא ממנו השכר בעל כרחו 

נתן לו מעות לקח בהן פרות למחצית שכר לוקח בהן מכל מין שירצה ולא יקח לא כסות ולא עצים וכן כל כיוצא בזה המושיב את חברו בחנות למחצית שכר אם היה אמן לא יעסק באמנותו לפי שאין עיניו על החנות בשעה שעוסק באמנותו ואם היה שתף עמו בחצר מתר ולא יהיה לוקח ומוכר דברים אחרים ואם לקח ומכר השכר לאמצע 

הנותן ביצים לבעל התרנגולים להושיב התרנגולים עליהן עד שיצאו האפרוחים ויגדל אותן בעל התרנגולים ויהיה הרוח ביניהם צריך להעלות לו שכר עמלו ומזונו וכן השם עגלים וסיחים על הרועה להיות מתעסק בהן שיגדילו והשכר לאמצע חיב להעלות לו שכר עמלו ומזונו בכל יום כפועל בטל ומגדל אותן עד שיהיו העגלים בני שלש שנים והחמור עד שתהא טוענת ואינו יכול למכר שלא מדעת חברו בתוך זמן זה וכן השם בהמה על המפטם להיות מפטם אותה והשכר לאמצע צריך לתן עמלו כפועל בטל ואם אמר לו הרי הראש והאליה שלך בעמלך יתר על מחצית השכר מתר היו למפטם בהמות אחרות שמפטם אותם עם זו השומא אצלו וכן אם היו לו עגלים וסיחין אחרים או ביצים אחרות שלו הואיל והוא מתעסק בשלו ובשל חברו אפלו לא העלה לו אלא דבר מועט בכל ימי השתפות הזאת דיו וחולק בשכר בשוה ואם היה אריסו הואיל והוא מטפל בשלו ובשל בעל השדות אין צריך להעלות לו כלום 

השם עגלים או סיחין או הושיב תרנגולים או שם בהמה על הפטם למחצית שכר ולא העלה לו שכר הרי דינו כדין העסק של מעות רואין בכמה שמין הבהמות או הביצים וכמה הרויחו ונוטל המתעסק שני שלישי השכר ואם הפסידו משלם שליש ההפסד 

שמין פרה וחמור וכל דבר שדרכו לעשות ולאכל ויהיה השכר לאמצע אף על פי שזה מתעסק הרי יש לו רוח אחר לעצמו בעבודת הבהמות שהרי שוכר אותה או עובד בה ונהנה בשכרה ובעבודתה ואין שמין עגל עם אמו ולא סיח עם אמו שהעגל והסיח אינו עושה כלום ויש בו עסק 

השם בהמה לחברו עד מתי חיב לטפל בה באתונות שמונה עשר חדש ובגודרות והן הצאן והבקר ארבעה ועשרים חדש ואם בא לחלק בתוך זמן זה חברו מעכב עליו מפני שנשתתפו סתם לפי שאינו דומה טפילה של שנה ראשונה שהיא מרבה והרוח מועט שאינה משתמנת בתחלה אלא בקשי לטפילה של שנה האחרת שהיא מועטת והרוח מרבה שהרי היא משתמנת הרבה ומוספת בכל יום לפיכך מעכב עליו עד סוף שנה שניה ילדה הבהמה השומה אצלו הרי הולד מכלל הרוח לאמצע מקום שנהגו לגדל ולדותם יגדלו ואחר כך ימכרו מקום שנהגו שלא לגדל חיב המתעסק להטפל בולדות בדקה שלשים יום ובגסה חמשים יום וחולקין רצה להטפל בהן יתר על זמן זה שם אותן בפני שלשה ביום שלשים וביום החמשים וכל שירויחו אחר כך יטל המתעסק שלשה חלקים וחברו רביע הרוח שהרי יש לו חצי הולד ומפני שנתעסק בחצי של חברו נוטל חצי אותו החצי הרי שלשה רבעים ואם לא התנה כן בפני שלשה הרי מחל והולדות ביניהן בשוה כמות שהן מקום שנהגו להעלות שכר כתף למעות העסק מעלין ויהיה כל השכר שנוטל המתעסק בשכר שנושא על כתפו בכלל שכר המעות וכן אם דרכן להעלות שכר בהמה מעלין לו מקום שנהגו להעלות שכר ולדות בשכר עמלו מעלין וכל המתעסק או המשתתף סתם לא ישנה ממנהג המדינה 

ראובן שהיתה לו שדה והוריד שמעון לתוכה לזרעה או לנטעה ולהוציא עליה הוצאות ולמכר הפרות וכל היתר על ההוצאה יהיה ביניהם בין שהתנו שיחלקו בשוה בין שהתנו שיטל ראובן יתר בין שהיתה ההוצאה כלה משל ראובן בין שהיתה משל שמעון בכל זה מתר ואין כאן אבק רבית ושמעון המטפל בעבודת הארץ ובהוצאה ובמכירת הפרות הוא הנקרא אריס אריס אומר למחצה ירדתי ובעל השדה אומר לשליש הורדתיו הולכין אחר מנהג המדינה וזה שטען שלא כמנהג עליו להביא ראיה 

בעל שהוריד אריסין בנכסי אשתו וגרשה אם היה הבעל אריס הואיל ונסתלק בעל נסתלקו הם ואין להם מן ההוצאה אלא שעור השבח ובשבועה ואם אין הבעל אריס על דעת  הארץ ירדו ושמין להם כאריס 

האחין או שאר היורשין שלא חלקו ירשת מורישן אלא כלן משתמשין בה ביחד הרי הן כשתפין לכל דבר אחד מן האחין או מן השתפין שנפל לאמנות המלך הרוח לאמצע חלה אחד מהן ונתרפא נתרפא מן האמצע ואם חלה בפשיעה כגון שהלך בשלג או בחמה בימי החם עד שחלה וכיוצא בזה הרי זה מתרפא משל עצמו 

השתפין כלן והאריסין והאפוטרופין שמנו אותם בית דין על היתומים והאשה שהיא נושאת ונותנת בתוך הבית או שהושיבה בעלה חנונית ובן הבית כל אחד מאלו נשבע מדבריהם בטענת ספק שמא גזל חברו במשא ומתן או שמא לא דקדק בחשבון שביניהם ולמה תקנו חכמים שבועה זו מפני שאלו מורין לעצמן שכל מה שיקחו מנכסי בעל המעות ראוי הוא להם מפני שנושאין ונותנין וטורחין לפיכך תקנו להם חכמים שחיבין שבועה בטענת ספק כדי שיעשו כל מעשיהן בצדק ואמונה 

ואין כל אחד מאלו נשבע בטענת ספק עד שיחשד המשביע אותן בשתי כסף שהן שתי מעין של כסף כמו שיתבאר אבל אם חושדן בפחות מזה אינם נשבעין 

מכאן הורו רבותי שאם מת השתף האחד אין היורש יכול להשביע שתפו של אביו בטענת שמא שהרי אינו יודע הדבר שחשדו בו אביו בודאי כדי שיחשד אותו זה היורש בשתי כסף ויש מי שהורה שמשביע אותו היורש בטענת שמא וכזה ראוי לדון שהרי היורשין משביעין את האשה שנעשת אפוטרופא בחיי בעלה 

אף על פי שאין שם עדים שזה אריסו או שתפו אלא הוא מודה מפי עצמו ואמר שתפו או אריסו או בן ביתו אני אבל לא גזלתי כלום הרי זה נשבע בנקיטת חפץ שאין אומרים מגו לפטרו שבועה אלא לפטרו ממון איזהו בן הבית שיש לו להשביע בטענת ספק זה שמכניס פועלים ומוציא פועלים ומכניס לו פרות ומוציא לו פרות אבל בן הבית שאינו נושא ונותן אלא נכנס ברגלו ויוצא בלבד אינו יכול להשביע מספק וכן אפוטרופוס שמנהו אבי יתומים אין היתומים משביעין אותו בטענת ספק וכן האשה שלא נעשת אפוטרופא בחיי בעלה ולא נשאה ולא נתנה לאחר קבורת בעלה אין משביעין אותה מספק וכן אם נשאה ונתנה בין מיתה וקבורה אין משביעין על זה שנשתמש בין מיתה לקבורה שאם אתה אומר שתשבע על זה לא תמכר לקבורה ונמצא המת מתנול 

המשלח ביד חברו חפץ למכרו או ששלח מעות בידו לקנות לו פרות או סחורה אף על פי שלא נתן לו שכר על זה ואין לו חלק ולא הנאה בשליחות זו הואיל ונשא ונתן בממון חברו הרי זה כבן בית ויש לו להשביע מספק שלא גזל לו כלום בעת שהביא לו הסחורה שקנה או מקצתה או המעות שמכר לו מהן 

השתפין שנושאין ונותנין ביחד או שהיה האחד נושא ונותן ומפקיד הסחורה או מקצתה או המעות עם השני בלא משקל ולא מדה ולא מנין הרי שניהם נכנסין לספק ויש לכל אחד מהן להשביע את חברו שבועת השתפין אבל אם היה האחד הוא שנושא ונותן והשני לא נתעסק עמו כלל אין נשבע אלא זה שנשא ונתן 

חלקו השתפין והאריסין ונתגרשה האשה ונפרד מעליו בן הבית והביא לו השליח סחורה שקנה לו או מעות שמכר לו בהן ושתק והלכו להם ולא תבעם מיד אינו יכול לחזר ולהשביעו בטענת ספק אבל אם היתה לו טענת ודאי משביעו עליה ומגלגל בה כל מה שירצה וכן אם נתחיב לו שבועה אחר זמן בין של תורה בין של דבריהם כגון שנעשה לו שתף או בן בית פעם אחרת הרי זה יכול לגלגל עליו שלא גזלתני בשתפות זו שבינינו ולא כשהיית שתפי או אריסי או בן ביתי או אפוטרופי בראשונה וכן כל כיוצא בזה 

השתפין שחלקו ונשאר להם חובות אצל אחרים אינן יכולין להשביע זה את זה מספק שהרי חלקו והחוב שנשאר דבר ידוע הוא בכל מה שיפרעו יקח זה חלקו מן החוב וזה חלקו מן החוב וכן אם נשאר להם מעות בכיס וכבר ידעו אותן ועדין לא נטלו כל אחד חלקו אין משביעין זה את זה שהמעות כחלוקין הם וכן אם עשו חשבון כל השתפין ונשאר לאחד מהן אצל חברו דבר קצוב וידוע אף על פי שעדין לא נטלו הרי חלקו אבל אם נשאר ביניהם כל שהוא מן הפרות ועדין לא חלקו אותן ולא ידעו משקלם או שנשאר ביניהם צד מן השתפות שלא עשו בו חשבון ולא ידע כל אחד מהן כמה חלקו המגיעו הרי השתפות קימת עדין ומשביעין זה את זה 

מי שתבע את חברו אחר חלוקה אינו יכול להשביעו אלא על ידי גלגול כמו שבארנו אבל יש לו להחרים סתם על מי שגזלו כלום כשהיה שתפו או אריסו או בן ביתו ולא יודה במה שגזל 

שתף שטען על חברו שכך היה תנאי ביניהם והלה אומר לא היה תנאי זה מעולם או שטען שהקרן שלי היה כך וכך והלה אומר אינו אלא פחות מזה או שטען שכבר נתתי לך השתפות והלה אומר לא לקחתי או שסחורה זו משלי והלה אומר משל אמצע וכל כיוצא בטענות אלו הרשות ביד התובע בשבועה כיצד אם רצה התובע שלא ישבע השתף שבועת השתפין וישביעו הסת על הטענה שכופר בה ואומר לא היו דברים מעולם הרי זה משביעו ואם רצה מגלגל עליו כל אלו הדברים בשבועת השתפין ומשביעו בטענת ספק שלא גזלת כלום כל ימי השתפות ושהיה בינינו תנאי כך ושזו הסחורה שלך ושנתת לי כך וכך וכן כל כיוצא בזה 

התובע שתפו להשביעו שבועת השתפין הנתבע אומר כבר חלקנו ולא נשאר לך אצלי כלום והתובע אומר עדין לא חלקנו ולא עשינו חשבון או שאמר התובע חלקנו על מנת שאשביע אותך שבועת השתפין בכל עת שארצה ועדין לא נשבעת ואתה מדחה אותי מיום ליום אינו יכול להשביעו בטענת ספק אפלו אמר הנתבע כן חלקנו ונשאר לך אצלי וזה הנשאר אינו אלא חוב שזקפתו עלי או פקדון הנחת אצלי אף על פי שיש עדים שהיה שתפו אינו יכול להשביעו בטענת ספק ואינו יכול להשביע הסת שכבר חלקו או שלא נשתתפו מעולם ואפלו על ידי גלגול לפי שאין משביעין הסת ואין מגלגלין אלא אם טענו דבר שאם יודה בו יהיה חיב לשלם ממון אבל דבר שאפלו הודה בו אינו חיב אלא שבועה אינו נשבע עליו ואפלו על ידי גלגול וכזה הורו הגאונים בעלי הוראה 

טען שעדין שתפי אתה ונשאר לי אצלך כך וכך וזה אומר כבר חלקנו ולא נשאר לך אצלי כלום או לא היית שתפי מעולם הרי הנתבע נשבע הסת שאין לו בידו כלום ומגלגל עליו שלא גזלתני כלום מעולם ואינו מגלגל עליו שלא היו שתפו או שכבר חלקנו מן הטעם שבארנו 

טען שעדין שתפין אנחנו ויש לי להשביעך בטענת ספק והלה אומר לא נשתתפנו מעולם והביא התובע עדים שהיה שתפו וחזר הנתבע אחר כך ואמר חלקנו אין שומעין לו שהרי החזק כפרן לשבועה זו וישבע שבועת השתפין וכן כל כיוצא בזה 

ראובן שהטיל לכיס ארבע מאות דינרים והטיל שמעון מאתים ונשתתפו ונשאו ונתנו ביחד והרי הממון כלו ביד ראובן וטען ראובן שפחת מן הקרן חמש מאות דינרין אין אומרים ישבע ראובן שבועת השתפין שפחתו כך וישלם שמעון חמשים מביתו אלא ישבע ראובן שבועת השתפין שפחתו וילך במנה שבידו בלבד ולא ישלם שמעון כלום טען ראובן ששמעון יודע בודאי בפחת זו שפחתו יגלגל על שמעון שאינו יודע בודאי סכום הפחת הזה ואם לא נתעסק שמעון בשתפות זו כלל ישבע שמעון הסת שאינו יודע בודאי בזה ההפסד ויפטר ולא עוד אלא אם היה זה המנה הנשאר ביד שמעון חולקים אותו בשוה שאין השתף מן הנשבעין ונוטלין כדי שישבע ויטל מה שביד חברו אלא נשבע ונפטר או נוטל מדבר שהוא תחת ידו והזהר בדין זה שכבר טעו בו בעלי הוראה 

טען שמעון שיש ללוי עליו חוב בזו השתפות מנה אם היה בידו כדי החוב והיה יכול לתנו ללוי נאמן ונותנין החוב ואחר כך מחשבין ואם אין בידו לתן אינו נאמן להוציא מיד ראובן או מן הסחורה הידועה לשתפות שמא קנוניא הם עושין שמעון ולוי על נכסי ראובן אפלו היתה המלוה בשטר אין ראובן חיב לשלם ממנה כלום אבל אם טען שמעון שראובן יודע בודאי שזה החוב שעלי מחמת השתפות הוא והחוב אצלנו הוא ישבע ראובן הסת או על ידי גלגול שאינו יודע שחוב זה אצלנו וישלם שמעון החוב משלו וכן אם יצא שטר חוב על לוי בשם שמעון במאה דינרין מממון השתפות ואמר שמעון נפרעתי והחזרתי לכיס או שאמר שמעון קבעתי לו זמן לשנה או לשתים אינו נאמן שמא קנוניא הוא עושה על נכסי ראובן וכיצד דנין בדין זה לוי כבר נפטר בהודאת שמעון ואם לא הביא שמעון ראיה ישלם מביתו ויתבע את לוי בסוף זמן שאמר וכן כל כיוצא בזה סליקו להו הלכות שלוחין ושתפין 
