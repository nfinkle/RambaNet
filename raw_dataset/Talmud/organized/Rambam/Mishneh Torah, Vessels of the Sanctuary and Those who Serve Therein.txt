מצות עשה לעשות שמן המשחה שיהיה מוכן לדברים שצריכין משיחה בו שנאמר "ועשית אתו שמן משחת קדש" 
וככה עשהו משה רבנו במדבר לקח מן המור והקנמון והקדה מכל אחד משלשתן חמש מאות שקל בשקל הקדש ומקנה הבשם חמשים ומאתים וזהו שנאמר בתורה "וקנמן בשם מחציתו חמשים ומאתים" ששוקלים אותו בשתי פעמים חמשים ומאתים בכל פעם ושוחק כל אחד ואחד לבדו וערב הכל ושרה אותן במים זכין ומתוקין עד שיצא כל כחן במים ונתן על המים שמן זית הין והוא י"ב לוג כל לוג ארבע רביעיות ובשל הכל על האש עד שאבדו המים ונשאר השמן והניחו בכלי לדורות 
המור הוא הדם הצרור בחיה שבהדו הידוע לכל שמתבשמין בה בני אדם בכל מקום והקנמון הוא העץ שבא מאיי הדו שריחו טוב ומתגמרים בו בני אדם והקדה היא הקושט וקנה בשם הם הקנים הדקים כתבן האדמים הבאים מאיי הדו וריחן טוב והם ממיני הבשמים שנותנין אותם הרופאים בצרי 
העושה שמן המשחה כמעשה הזה וכמשקל הזה ולא הוסיף ולא גרע במזיד חיב כרת בשוגג מביא חטאת קבועה שנאמר "אשר ירקח כמהו" "ונכרת מעמיו" והוא שיעשה אותו להמשח בו אבל אם עשהו להתלמד או לתנו לאחרים פטור 
הסך משמן המשחה כזית במזיד חיב כרת ובשוגג מביא חטאת קבועה שנאמר "ואשר יתן ממנו על זר ונכרת מעמיו" ואין חיבין אלא על סיכת שמן המשחה שעשה משה שנאמר ממנו מזה שנאמר בו "שמן משחת קדש יהיה זה לי" ומעולם לא נעשה שמן אחר חוץ ממה שעשה משה 
אחד הסך את עצמו ואחד הסך את אחרים שנאמר "ואשר יתן ממנו על זר" הסך כלים ובהמה ועכו"ם שהם כמותה או שסך מתים בו פטור שנאמר "על בשר אדם לא ייסך" 
אין מושחין ממנו לדורות אלא כהנים גדולים ומשוח מלחמה ומלכי בית דוד בלבד אפלו כהן בן כהן מושחין אותו שנאמר "והכהן המשיח תחתיו מבניו" וגו' 
בבית שני שלא היה שם שמן המשחה היה כהן גדול מתרבה בלבישת בגדים בלבד שהיה לובש בגדי כהנה גדולה 
כיצד מושחין את הכהן צק את השמן על ראשו וסך ממנו על גבי עיניו כמין כי יונית כזה שנאמר "ויצק משמן המשחה על ראש אהרן וימשח אתו לקדשו" ומלכי בית דוד מושחין אותן כמין נזר על ראשו ולא ימשח במקומות אחרות ולא ירבה בשמן 
הנותן משמן המשחה על גבי מלך או כהן גדול שכבר נמשחו פטור שנאמר "ואשר יתן ממנו על זר" ואין אלו זרים אצלו אבל הסך ממנו אפלו למלך וכהן גדול חיב שנאמר "על בשר אדם לא ייסך" כל אדם במשמע וכהן גדול שנטל שמן המשחה מראשו וסך במעיו חיב כרת והוא שיסוך ממנו בכזית 
אין מושחין את המלך אלא על גבי המעין ואין מושחין מלך בן מלך שהמלכות ירשה למלך לעולם שנאמר "הוא ובניו בקרב ישראל" ואם היתה שם מחלקת מושחין אותו כדי לסלק המחלקת ולהודיע לכל שזהו מלך לבדו כמו שמשחו שלמה מפני מחלקת אדוניהו ויואש מפני עתליה ויהואחז מפני יהויקים אחיו וזה שמשח אלישע ליהוא לא בשמן המשחה משחו אלא בשמן אפרסמון ודבר זה מסרת ביד החכמים 
כל כלי המקדש שעשה משה במדבר לא נתקדשו אלא במשיחתן בשמן המשחה שנאמר "וימשחם ויקדש אתם" ודבר זה אינו נוהג לדורות אלא הכלים כלן כיון שנשתמשו בהן במקדש במלאכתן נתקדשו שנאמר "אשר ישרתו בם בקדש" בשרות הם מתקדשין 
הכפות והקערות שמקבלין בהם המנחות וכן המזרקות שמקבלין בהן הדם ושאר כלי השרת כלן של כסף ושל זהב היו ומתר לעשותן משאר מיני מתכות כמו שבארנו וכלן מתקדשין במלאכתן ואם נשברו מתיך אותם ועושה אותן כלי אחר ואין קדשתן מסתלקת מהן לעולם 
כלי הקדש שנקבו או שנסדקו אין סותמין אותן אלא מתיכין אותן ועושין אותן חדשים 
סכין שנשמט מן הנצב או שנפגם אין מחזירין אותו ואין משחיזין אותו אלא גונזין אותו בצד ההיכל בין הקדש והאולם לדרום ועושין אחרים שאין עניות במקום עשירות 
שתי מדות של יבש היו במקדש עשרון וחצי עשרון העשרון למנחות וחצי העשרון לחלק בו מנחת כהן גדול שבכל יום 
ושבע מדות של לח היו שם הין וחצי ההין ושלישית ההין ורביעית ההין ולוג וחצי לוג ורביעית ולמה היו חצי ההין ושלישית ההין ורביעית ההין למדידת הנסכים של זבחים ולוג למדידת שמן המנחות וחצי לוג למדידת שמן לכל נר מנרות המנורה ורביעית לחלק בה השמן לחביתין 
ואין לנו דבר למדד בו הין ולמה היה שם הואיל והיה במקדש מימי משה שמדד בו שמן לשמן המשחה ובחצי לוג שיהיה במקדש היו מודדין מים למי סוטה ושמן לתודה וברביעית שהיתה שם היו מודדין שמן לחם הנזיר ומים לטהרת מצרע ולא מפני מעשים אלו נתקדשו אלא מפני המלאכות של מקדש שאמרנו 
כל המדות האלו קדש ומכלי השרת אלא שמדות הלח נמשחו מבפנים ומבחוץ וכלי היבש לא נמשחו אלא בפנים לפיכך בירוצי מדות הלח קדש ובירוצי מדות היבש חל 
הקטרת נעשית בכל שנה ושנה ועשיתו מצות עשה שנאמר ואתה קח לך סמים וגו' ונתפרשו בתורה ארבעה מסממניה והן "נטף ושחלת וחלבנה ולבנה" ושאר סממניה הלכה למשה מסיני 
אחד עשר סממנים נאמרו לו למשה מסיני והם שעושין אותן במשקל מכון ומוסיפין עמהן בלא משקל מלח סדומית וכפת הירדן ועשב אחד שמעלה עשן ולא היו יודעים אותו אלא אנשים ידועים והוא היה הלכה בידם איש מפי איש
וזהו משקל אחד עשר סמניה נטף ושחלת וחלבנה ולבנה מכל אחד משקל שבעים מנה והמנה מאה דינרין ומור וקציעה ושבלת נרד וכרכם מכל אחד ששה עשר מנה קשט שנים עשר מנה קנמון תשעה מנים קלופה שלשה מנים משקל הכל שלש מאות וששים ושמונה מנה שחוקין הכל הדק מוסיפין לה רבע הקב מלח סדומית וכפת הירדן ומעלה עשן כל שהוא ומקטיר ממנה בכל יום על מזבח הזהב מנה שלש מאות וששים וחמשה מנה כנגד ימות החמה והשלשה מנים הנשארים שוחק אותם ערב יום הכפורים דקה מן הדקה עד שמוציא ממנה מלא חפניו להקטיר ביום הכפורים והשאר הוא מותר הקטרת שאמרנו בשקלים
נטף האמור בתורה הוא עצי הקטף שיוצא מהן הצרי והשחלת היא הצפרן שנותנין אותה בני האדם במגמרות והחלבנה כמו דבש שחור וריחו קשה והוא שרף אילנות בערי יון וזהו שמות הסמנים בלשון ערבי עוד בלסאן ואצפאר טיב ומיעה ולכאן ומוסקי וקציעה וסנבלי אלנטורין וזעפרן וקשט ועוד וקסר סליכה וענבר
כיצד מפטמין את הקטרת מביא תשעה קבין ברית כרשינה ושף בה את הצפרן ואחר כך שורה את הצפרן באחד ועשרים קב של יין קפריסין או יין לבן ישן חזק ביותר ואחר כך שוחק כל אחד מן הסמנים בפני עצמו הדק וכשהוא שוחק אומר הדק היטב הדק היטב כל זמן ששוחק ומערב הכל
וכל מעשיה בקדש בתוך העזרה ומשל הקדש והמפטם את הקטרת מן החלין או בכלי של חלין פסולה
פעמים בשנה היו מחזירין אותו למכתשת בימות החמה היו מפזרים אותה כדי שלא תתעפש ובימות הגשמים צוברין אותה כדי שלא יפוג ריחה
נתן לתוכה דבש כל שהוא פסלה חסר אחד מסממניה חיב מיתה שהרי נעשית קטרת זרה פטמה מעט מעט במתכנתה כשרה אפלו פטם פרס בשחרית ופרס בין הערבים
העושה קטרת מאחד עשר סממנין אלו לפי משקלות אלו כדי להריח בה אף על פי שלא הריח חיב כרת על עשיתה אם עשה מזיד ובשוגג מביא חטאת קבועה אף על פי שלא עשה המשקל כלו אלא חציו או שלישו הואיל ועשה לפי משקלות אלו חיב כרת שנאמר "במתכנתה לא תעשו לכם" "איש אשר יעשה כמוה להריח בה ונכרת מעמיו"
עשאה להתלמד בה או למסרה לצבור פטור הריח בה ולא עשאה אינו חיב כרת אלא דינו כדין כל הנהנה מן ההקדש לא חיבה תורה כרת אלא לעושה במתכנתה להריח בה
מזבח הזהב שבהיכל עליו מקטירין הקטרת בכל יום ואין מקריבין עליו דבר אחר ואם הקטיר עליו קטרת אחרת שאינה כזו או שהקטיר עליו קטרת כזו שהתנדב אותה יחיד או רבים או הקריב עליו קרבן או הסיך נסך לוקה שנאמר "לא תעלו עליו קטרת זרה ועולה ומנחה" וגו'
בעת שמוליכין את הארון ממקום למקום אין מוליכין אותו לא על הבהמה ולא על העגלות אלא מצוה לנטלו על הכתף ולפי ששכח דוד ונשאו על העגלה נפרץ פרץ בעזא אלא מצוה לנשאו על הכתף שנאמר "כי עבדת הקדש עליהם בכתף ישאו"
כשנושאים אותו על הכתף נושאין פנים כנגד פנים ואחוריהם לחוץ ופניהם לפנים ונזהרים שלא ישמטו הבדים מן הטבעות שהמסיר אחד מן הבדים מן הטבעות לוקה שנאמר "בטבעת הארן יהיו הבדים לא יסרו ממנו"
זרע לוי כלו מבדל לעבודת המקדש שנאמר "בעת ההיא הבדיל ה' את שבט הלוי" ומצות עשה להיות הלוים פנויין ומוכנין לעבודת המקדש בין רצו בין שלא רצו שנאמר "ועבד הלוי הוא את עבדת אהל מועד" ובן לוי שקבל עליו כל מצות לויה חוץ מדבר אחד אין מקבלין אותו עד שיקבל את כלן 
עבודה שלהן היא שיהיו שומרין את המקדש ויהיו מהן שוערין לפתח שערי המקדש ולהגיף דלתותיו ויהיו מהן משוררין לשורר על הקרבן בכל יום שנאמר "ושרת בשם ה' אלהיו ככל אחיו הלוים" אי זהו שרות שהוא בשם ה' הוי אומר זו שירה ומתי אומר שירה על כל עולות הצבור החובה ועל שלמי עצרת בעת נסוך היין אבל עולות נדבה שמקריבין הצבור לקיץ למזבח וכן הנסכין הבאין בפני עצמן אין אומרין עליהן שירה 
לוי האונן מתר לעבד ולשורר ואין פוחתין משנים עשר לוים עומדים על הדוכן בכל יום לומר שירה על הקרבן ומוסיפין עד לעולם ואין אומרין שירה אלא בפה בלא כלי שעקר השירה שהיא עבודתם בפה ואחרים היו עומדים שם מנגנין בכלי שיר מהן לוים ומהן ישראלים מיחסין המשיאין לכהנה שאין עולה על הדוכן אלא מיחס ואין אלו המשוררים על פי הכלים עולין למנין השנים עשר 
ובמה הם מנגנין בנבלים וחלילים וכנורות וחצוצרות והצלצל ואין פוחתין משני נבלים ולא מוסיפין על ששה ואין פוחתין משני חלילים ולא מוסיפין על שנים עשר ואין פוחתין משתי חצוצרות ולא מוסיפין על עשרים ומאה ואין פוחתין מתשעה כנורות ומוסיפין עד לעולם והצלצל אחד בלבד 
בימי המועדות כלם ובראשי חדשים היו הכהנים תוקעים בחצוצרות בשעת הקרבן והלוים אומרין שירה שנאמר "וביום שמחתכם ובמועדיכם ובראשי חדשיכם ותקעתם בחצצרות" החצוצרה היתה נעשית מן עשת של כסף עשה אותה מן הגרוטאות של כסף כשרה משאר מיני מתכות פסולה והחלילין שהיו מנגנין בהן היה אבוב שלהן של קנה מפני שקולו ערב ולא היה מחלק אלא באבוב יחידי מפני שהוא מחלק יפה 
בשנים עשר יום בשנה החליל מכה לפני המזבח בשחיטת פסח ראשון ובשחיטת פסח שני וביום טוב הראשון של פסח וביום הראשון של עצרת ובשמונה ימי החג וחליל זה דוחה שבת מפני שהוא חליל של קרבן וחליל של קרבן עבודה היא ודוחה את השבת 
אין בן לוי נכנס לעזרה לעבודתו עד שילמדוהו חמש שנים תחלה שנאמר "זאת אשר ללוים מבן חמש ועשרים שנה" וכתוב אחד אומר "מבן שלשים שנה" הא כיצד חמש ללמד ואינו נכנס לעבודה עד שיגדיל ויהיה איש שנאמר "איש איש על עבדתו" 
זה שנאמר בתורה בלוים "ומבן חמשים שנה ישוב מצבא העבדה" אינו אלא בזמן שהיו נושאין המקדש ממקום למקום ואינו מצוה נוהגת לדורות אבל לדורות אין הלוי נפסל בשנים ולא במומין אלא בקול שיתקלקל קולו מרב הזקנה יפסל לעבודתו במקדש ויראה לי שאינו נפסל אלא לומר שירה אבל יהיה מן השוערים 
שמואל הרואה ודוד המלך חלקו הלוים לארבעה ועשרים משמרות ועובד משמר בכל שבת וכל אנשי משמר מחלק אותם ראש המשמר לבתי אבות וכל יום מימי השבת עובדים בו אנשים ידועים וראשי האבות מחלקין אלו העובדים ביום שלהן איש איש על עבודתו וכל הלוים מזהרין על עבודת המזבח שנאמר "אך אל כלי הקדש ואל המזבח לא יקרבו ולא ימתו" לא יקרבו לעבודה אבל לגע מתרין 
וכשם שהלוים מזהרין שלא לעבד עבודת הכהנים כך הכהנים מזהרין שלא לעבד עבודת הלוים שנאמר "גם הם" "גם אתם" וכן הלוים עצמם מזהרים שלא יעשה אחד מלאכת חברו שלא יסיע המשורר לשוער ולא השוער למשורר שנאמר "איש איש על עבודתו ואל משאו" 
לוים שעבדו עבודת הכהנים או שסיע לוי במלאכה שאינה מלאכתו חיבין מיתה בידי שמים שנאמר "ולא ימתו" אבל כהן שעבד עבודת לוי אינו במיתה אלא בלא תעשה 
הכהנים הבדלו מכלל הלוים לעבודת הקרבנות שנאמר "ויבדל אהרן להקדישו קדש קדשים" ומצות עשה היא להבדיל הכהנים ולקדשם ולהכינם לקרבן שנאמר "וקדשתו כי את לחם אלהיך הוא מקריב"
וצריך כל אדם מישראל לנהג בהן כבוד הרבה ולהקדים אותם לכל דבר שבקדשה לפתח בתורה ראשון ולברך ראשון ולטל מנה יפה ראשון
משה רבנו חלק הכהנים לשמונה משמרות ארבעה מאלעזר וארבעה מאיתמר וכן היו עד שמואל הנביא ובימי שמואל חלקם הוא ודוד המלך לארבעה ועשרים משמר ועל כל משמר ומשמר ראש אחד ממנה ועולין לירושלים לעבודה משמר לכל שבת ומיום השבת ליום השבת הן מתחלפין משמר יוצא והאחר שהוא אחריו נכנס עד שיגמרו וחוזרין חלילה
ומצות עשה להיות כל המשמרות שוים ברגלים וכל שיבוא מן הכהנים ברגל ורצה לעבד עובד וחולק עמהם ואין אומרין לו לך עד שיגיע משמרך שנאמר "וכי יבא הלוי מאחד שעריך" וגו'
במה דברים אמורים בקרבנות הרגלים ובחלוק לחם הפנים ובחלוק שתי הלחם של עצרת אבל נדרים ונדבות ותמידין אין מקריבין אותן אלא משמר שזמנו קבוע ואפלו ברגל שנאמר "חלק כחלק יאכלו לבד ממכריו על האבות" כלומר חלק כחלק יאכלו בקרבנות הצבור ואין חלק כחלק בשאר הדברים שכבר חלקו אותם האבות וקבעום כל משמר ומשמר בשבתו
וכן עבודת לחם הפנים במשמר שזמנו קבוע אבל עבודת שתי הלחם בכל המשמרות ומנין שאינו מדבר אלא ברגלים שנאמר "מאחד שעריך מכל ישראל" בשעה שכל ישראל באין בשער אחד ומנין שאינו מדבר אלא בכהנים שנאמר "חלק כחלק יאכלו" ואין שם מתנות במקדש להאכל אלא לכהנים בלבד
וכן כהן שהיה לו קרבן הרי זה בא למקדש ומקריבו בכל יום שירצה שנאמר "ובא בכל אות נפשו" "ושרת" ואפלו חטאתו ואשמו הוא מקריב ומכפר על ידי עצמו והעור של קרבנו ואכילתו שלו ואם רצה לתן את קרבנו לכל כהן שירצה להקריבו נותן ועור הקרבן ועבודתו לאותו הכהן בלבד שנתן לו
היה הכהן בעל הקרבן בעל מום נותן קרבנו לאנשי משמר והעור שלהם היה זקן או חולה שיכול לעבד על ידי הדחק נותן קרבנו לכל כהן שירצה והעור והעבודה לאנשי משמר ואם אינו יכול לעבד כלל הרי הקרבן כלו לאנשי משמר
היה טמא בקרבנות הצבור וכל הכהנים טמאים נותנו לבעלי מומין טהורים שבאותו משמר ועורו ועבודתו לאנשי משמר הטמאים
היה הקרבן של כהן גדול והיה אונן נותנו לכל כהן שירצה ועורו ועבודתו לאנשי משמר כיון שכהן גדול האונן ראוי לעבודה כמו שיתבאר הרי זה עושה שליח לקרבנו
כל ראש משמר ומשמר מחלק משמרו לבתי אבות עד שיהיה כל בית אב ואנשיו עובד ביום אחד מימות השבת והאחר ביום של אחריו והאחר ביום של אחריו ולכל בית אב ואב ראש אחד ממנה עליו
וממנין כהן גדול הוא ראש לכל הכהנים ומושחין אותו בשמן המשחה ומלבישין אותו בגדי כהנה גדולה שנאמר "והכהן הגדול מאחיו אשר יוצק" וגו' ואם אין שם שמן המשחה מרבין אותו בבגדי כהנה גדולה בלבד שנאמר "אשר יוצק על ראשו שמן המשחה ומלא את ידו ללבש את הבגדים" כשם שמתרבה בשמן המשחה כך מתרבה בבגדים
כיצד מרבין אותו בבגדים לובש שמונה בגדים ופושטן וחוזר ולובשן למחר שבעת ימים יום אחר יום שנאמר "שבעת ימים ילבשם הכהן תחתיו מבניו" וכשם שרבוי בגדים שבעה כך משיחה בשמן שבעה יום אחר יום ואם עבד קדם שיתרבה בבגדים כל שבעה או קדם שימשח כל שבעה עבודתו כשרה הואיל ונתרבה או נמשח פעם אחת נעשה כהן גדול לכל דבר
אין בין כהן משוח בשמן המשחה למרבה בגדים אלא פר שמביא כהן המשיח אם שגג באחד מן המצות שחיב עליהן חטאת שנאמר "אם הכהן המשיח יחטא" וגו' אבל לשאר הדברים שוים הם
אין מעמידין כהן גדול אלא בית דין של אחד ושבעים ואין מושחין אותו אלא ביום שנאמר "ביום המשח אתו" וכן אם נתרבה בבגדים בלבד אין מרבין אותו אלא ביום ואין ממנין שני כהנים גדולים כאחת
ממנין כהן אחד יהיה לכהן גדול כמו המשנה למלך והוא הנקרא סגן והוא הנקרא ממנה ויהיה עומד לימין כהן גדול תמיד וזה כבוד הוא לו וכל הכהנים מתחת יד הסגן
ועוד ממנין קתיקולין להיות לסגן כמו הסגן לכהן גדול ואין פוחתין משנים וממנים אמרכלין אין פחות משבעה ומפתחות העזרה בידם רצה האחד לפתח אינו יכול עד שיתכנסו כל האמרכולין ויפתחו
וממנין גזברין מתחת ידי האמרכולין ואין פוחתין משלשה גזברין והגזברין הם שגובין כל ההקדשות ופודין את הנפדה מהן ומוציאין אותן בדברים הראויין להן להוציאן
כהן הגדול המשוח קודם למרבה בגדים ומרבה בגדים העומד לשרת קודם למשוח שעבר מחמת קרי והעובר מחמת קרי קודם לעובר מחמת מום והעובר מחמת מום קודם לכהן משוח מלחמה ומשוח מלחמה קודם לסגן וסגן קודם לקתיקול וקתיקול קודם לאמרכל ואמרכל קודם לגזבר וגזבר קודם לראש משמר וראש המשמר קודם לראש בית אב וראש בית אב קודם לכהן הדיוט משאר הכהנים נמצאו הכהנים תמיד שמונה מעלות זו למעלה מזו
כשימות המלך או כהן גדול או אחד משאר הממנים מעמידין תחתיו בנו או הראוי לירשו וכל הקודם לנחלה קודם לשררות המת והוא שיהיה ממלא מקומו בחכמה או ביראה אף על פי שאינו כמותו בחכמה שנאמר במלך "הוא ובניו בקרב ישראל" מלמד שהמלכות ירשה והוא הדין לכל שררה שבקרב ישראל שהזוכה לה זוכה לעצמו ולזרעו
משוח מלחמה אין בנו מתמנה תחתיו לעולם אלא הרי הוא כשאר הכהנים אם נמשח למלחמה נמשח ואם לא נמשח לא נמשח וכשכהן משוח מלחמה משמש במקדש משמש בארבעה כלים כשאר כהנים מעלין משררה לשררה גדולה ממנה ואין מורידין אותו לשררה שהיא למטה ממנה שמעלין בקדש ולא מורידין ואין מורידין לעולם משררה שבקרב ישראל אלא אם סרח
וכהן גדול שעבר עברה שחיב עליה מלקות מלקין אותו בבית דין של שלשה כשאר מחיבי מלקות וחוזר לגדלתו
כהן גדול צריך שיהיה גדול מכל אחיו הכהנים בנוי בכח בעשר בחכמה ובמראה אין לו ממון כל הכהנים נותנין לו משלהן כל אחד לפי עשרו עד שיעשיר יותר מעשיר שבכלן
ואין אחד מכל אלו מעכב אלא כל זה למצוה אבל אם נתרבה מכל מקום נתרבה
וחיב כהן גדול לנהג כבוד בעצמו ולא יקל בעצמו עם שאר העם ולא יראו אותו ערום לא בבית המרחץ ולא בבית הכסא ולא כשמסתפר שנאמר "הכהן הגדול מאחיו" מלמד שנוהגין בו גדלה יתרה רצה הוא שירחצו אחרים עמו הרשות בידו
לא יכנס לבית המשתה ולא לסעדה של רבים אפלו הם של מצוה אבל הולך הוא אם רצה לבית האבל וכשהוא הולך אינו הולך בערבוביא עם שאר הכהנים אלא מסבבין אותו הכהנים וחולקין לו כבוד והסגן ממצעו בינו לבין העם והסגן ומשוח שעבר מימינו וראש בית אב והאבלים וכל העם משמאלו ואומר לאבלים תנחמו והן מכבדין אותו כפי כחן
מת לו מת אינו יוצא אחריו ואינו יוצא מפתח ביתו או מן המקדש וכל העם באים לנחמו לביתו והוא עומד בשורה וסגן מימינו וראש בית אב וכל העם משמאלו ואומרים לו אנו כפרתך והוא אומר להם תתברכו מן השמים
וכשמברין אותו כל העם מסבין על הארץ והוא מסב על הספסל ואינו קורע על מתו כשאר הכהנים שנאמר "ובגדיו לא יפרם" ואם קרע לוקה אבל קורע הוא מלמטה כנגד רגליו ואינו מרבה פרע לעולם שנאמר "את ראשו לא יפרע" ואפלו בעת שלא יכנס למקדש אלא מספר מערב שבת לערב שבת ואינו מספר בתער אלא בזוג ראש שערה זו בעקר זו עד שיראה כאלו הוא צמח כאחת שנאמר "ראשם לא יגלחו ופרע לא ישלחו כסום יכסמו את ראשיהן" 
ובית יהיה לו מוכן במקדש והוא הנקרא לשכת כהן גדול ותפארתו וכבודו שיהיה יושב במקדש כל היום ולא יצא אלא לביתו בלבד בלילה או שעה או שתים ביום ויהיה ביתו בירושלים ואינו זז משם
כהן גדול דן ודנין אותו ומעידין עליו ואין דנין אותו דיני נפשות אלא בבית דין הגדול בלבד שנאמר "כל הדבר הגדל יביאו אליך"
היה יודע עדות אינו חיב להעיד ואפלו בבית דין הגדול שזה אינו כבוד לו שילך ויעיד ואם היתה עדות למלך ישראל הרי זה הולך בבית דין הגדול ומעיד לו
וכבר בארנו בספר קדשה שהוא אסור באלמנה ומצוה על הבתולה ואינו נושא שתי נשים ואם נשא שתים אינו יכול לעבד ביום הצום עד שיגרש לאחת וחולץ וחולצים לאשתו ומיבמין את אשתו ואם גרש אשה מתרת להנשא לשאר העם
בזמן שכהן גדול נכנס להיכל להשתחוות שלשה אוחזין בו אחד בימינו ואחד בשמאלו ואחד באבנים טובות שבאפוד מאחוריו ויכנס להיכל וישתחוה וכיון שישמע הסגן קול רגליו של כהן גדול שהוא יוצא מגביה לו את הפרכת ואחר שיצא יכנסו אחיו הכהנים וישתחוו ויצאו
בכל יום שירצה להקטיר הקטרת מקטיר ונוטל חלק בראש בקדשי המקדש כלן כיצד כשירצה אומר זו החטאת שלי וזה האשם שלי ואינו עובד בפיס אלא כל עת שירצה להקריב מקריב כל מה שירצה והרי הוא בקדשי הגבול כשאר הכהנים
בזמן שרוצה כהן גדול להקריב היה עולה בכבש והסגן מימינו הגיע למחצית הכבש אחז הסגן בימינו והעלהו והושיט לו הכהן שהוא מוליך את ראש העולה האיברים שבידו וסומך עליהן וזורקן לאש
וכך היו מושיטין לו שאר האיברים כל אחד ואחד נותן האיברים שבידו לראשון והראשון נותן לכהן גדול והוא סומך וזורק לאש ואם רצה לסמך בלבד ויהיה אחר זורק לאש עושה ואין שם סמיכה על האיברים אלא לכהן גדול בלבד מפני כבודו אבל כל הסמיכות על בעלי חיים הם
כשיגדל הכהן ויעשה איש הרי הוא כשר לעבודה אבל אחיו הכהנים לא היו מניחין אותו לעבד במקדש עד שיהיה בן עשרים שנה ואינו נכנס לעזרה לעבודה תחלה אלא בשעה שהלוים אומרים שירה
אין הכהן עובד תחלה וכן כהן גדול אינו עובד תחלה עד שיביא עשירית האיפה משלו ועובד בידו שנאמר "זה קרבן אהרן ובניו אשר יקריבו לה' ביום המשח אתו" ואם עבד קדם שיביא עשירית האיפה וכן כהן גדול שעבד בכהנה גדולה קדם שיביא עשירית האיפה עבודתו כשרה
כהן שלא עבד עדין מימיו שמנוהו כהן גדול הרי זה מביא עשירית האיפה ועובדה בידו בתחלה כשאר חנוך כל כהן הדיוט ואחר כך מקריב עשירית האיפה שניה שהיא חנוך כהן גדול ואחר כך מקריב עשירית האיפה שלישית שהיא חביתי כהן גדול שמקריב בכל יום כמו שיתבאר ומעשה שלשתן שוה הוא
אי אפשר שיהיה קרבנו של אדם קרב והוא אינו עומד על גביו וקרבנות הצבור הן קרבן של כל ישראל ואי אפשר שיהיו ישראל כלן עומדין בעזרה בשעת קרבן לפיכך תקנו נביאים הראשונים שיבררו מישראל כשרים ויראי חטא ויהיו שלוחי כל ישראל לעמד על הקרבנות והם הנקראים אנשי מעמד וחלקו אותם כ"ד מעמדות כמנין משמרות כהנה ולויה ועל כל מעמד ומעמד אחד מהן ממנה על כלם והוא נקרא ראש המעמד
בכל שבת ושבת מתקבצין אנשי מעמד של אותה שבת מי שהיה מהן בירושלים או קרוב לה נכנסין למקדש עם משמר כהנה ולויה של אותה שבת והרחוקים שבאותו מעמד כיון שהגיע מעמד שלהן הן מתקבצין לבית הכנסת שבמקומן
ומה הן עושין אלו המתקבצין בין בירושלים בין בבתי כנסיות מתענין בשני בשבת שלהן ובשלישי וברביעי ובחמישי אבל בערב שבת לא היו מתענין מפני כבוד שבת ובאחד בשבת אינם מתענים כדי שלא יצאו מענג שבת לצום
ובכל יום ויום משבת שהיה מעמדן מתפללין ארבע תפלות שחרית ומנחה ונעילה ועוד מוסיפין תפלה אחרת בין שחרית ומנחה והיא יתרה להן ונושאין כפיהן הכהנים במעמד שלש פעמים בכל יום בשחרית ובתפלה זו היתרה ובנעילה וקורין בספר תורה שלשה אנשים שתי פעמים בכל יום בשחרית ובתפלה השניה שמוסיפין אבל במנחה לא היו קורין בספר תורה אלא על פה כקוראין את שמע ולא היו מתקבצין לתפלת מנחה בערב שבת מפני שהן טרודין לשבת
וקבוצן לכל תפלה מארבע תפלות אלו ועמידתן שם לתפלה ולתחנה ולבקשה ולקרות בתורה נקרא מעמד
ובמה היו קוראין במעשה בראשית ביום הראשון קוראין בראשית ויהי רקיע בשני יהי רקיע ויקוו בשלישי יקוו ויהי מארת ברביעי "יהי מארת" "וישרצו" בחמישי ישרצו "ותוצא הארץ" בששי תוצא הארץ "ויכלו" 
פרשה גדולה קוראין אותה בשנים וקטנה קורא אותה אחד ושתי פרשיות שקוראין שחרית הם שחוזרין וקורין אותן בתפלה השניה בספר וחוזרין וקוראין אותן במנחה על פה
שמונת ימי חנכה לא היו אנשי מעמד עושין מעמד בשחרית וכל יום שיש בו קרבן מוסף לא היה בו מעמד לא בתפלה שניה שלהם ולא במנחה אלא בשחרית ובנעילה בלבד וכל יום שהיה בו קרבן העצים לא היה בו מעמד בנעילה אלא בשחרית ובתפלה שניה ובמנחה
ומהו קרבן העצים זמן קבוע היה למשפחות משפחות לצאת ליערים להביא עצים למערכה ויום שיגיע לבני משפחה זו להביא העצים היו מקריבין עולות נדבה וזהו קרבן העצים והיה להם כמו יום טוב ואסורין בו בהספד ובתענית ובעשית מלאכה ודבר זה מנהג
אפלו יחיד שהתנדב עצים או גזרים במערכה אסור באותו היום בהספד ובתענית ובעשית מלאכה ודבר זה מנהג
אנשי מעמד אסורין מלספר ומלכבס כל שבת שלהן ובחמישי מתרין מפני כבוד השבת ומפני מה אסרו עליהם לספר ולכבס כדי שלא יכנסו למעמדם כשהם מנולין אלא יספרו ויכבסו מקדם
חמשה עשר ממנין היו במקדש וכן ממנים לעולם על כל דבר מחמשה עשר דברים אלו ממנה אחד ואלו הן על הזמנים על נעילת שערים על השומרים על המשוררים על הצלצל עם שאר כלי שיר על הפיסות על הקנים על החותמות על הנסכים על החלין על המים על מעשה לחם הפנים על מעשה הקטרת על מעשה הפרכת על מעשה בגדי כהנה
כל אחד ואחד מממנים אלו תחת ידו אנשים הרבה כדי להכין המלאכה שהוא ממנה עליה זה שעל הזמנים הוא ואנשיו משמרים את הזמנים כיון שיגיע עת הקרבן מכריז הוא או אחד מאנשיו ברשותו ואומר עמדו כהנים לעבודה ולוים לדוכן וישראל למעמד וכיון שישמע קולו יבוא כל אחד למלאכתו
זה שעל נעילת שערים על פיו נועלין ועל פיו פותחין ואין התוקעין תוקעין בכל יום לפתיחת השערים אלא ברשותו ובכל יום תוקעין במקדש שלש תקיעות לפתיחת השערים תקיעה תרועה ותקיעה
זה שעל השומרים הוא איש הר הבית שמסבב על הלוים בכל לילה וכל מי שישן על משמרו מלקה אותו במקלו ושורף את כסותו
זה שעל המשוררים הוא בורר בכל יום המשוררים שעומדים על הדוכן לומר שירה בפה ועל פיו תוקעין על הקרבנות אין פוחתין במקדש מאחת ועשרים תקיעה בכל יום שלש לפתיחת שערים ותשע לתמיד של שחר ותשע לתמיד של בין הערבים ויום שיש בו קרבן מוסף מוסיפין תשע על קרבן מוסף ואם חל ראש חדש או יום טוב להיות בשבת או שחל ראש השנה להיות בשבת שיש שם שלשה מוספין אין תוקעין לכל מוסף ומוסף בפני עצמו אלא תוקעין תשע בלבד לכל המוספין
בערב שבת מוסיפין שש שלש להבטיל את העם מן המלאכה ושלש להבדיל בין קדש לחל וברגל מוסיפין שלש לפתיחת שער התחתון והוא שער עזרת נשים ושלש לפתיחת שער העליון הוא שער נקנור ולמה נקרא שער עליון לפי שהוא למעלה מעזרת נשים וכן תוקעין שלש למלוי המים שמנסכין בחג ואין תוקעים למלוי המים בשבת ותוקעין שלש על גבי המזבח בשעה שמנסכין המים וכל התוקעים שתוקעים על הקרבנות מתחת יד זה שעל המשוררים וברשותו וכל אלו התקיעות בחצוצרות הן
זה שעל הצלצל הוא המעמיד כל המשוררים על פי כלי שיר שסועדין עם הלוים כמו שבארנו
זה שעל הפיסות הוא מפיס בין הכהנים בכל יום עד שיהיה כל איש ואיש עושה מלאכתו שזכה בה בפיס וארבע פעמים היו מפיסין בכל יום ובהלכות תמידין אבאר כיצד היו מפיסין
הממנה שעל הקנים הוא שפוסקין עמו שימכר הקנים לקרבנות כך וכך בסלע וכל מי שהוא חיב תורים או שני בני יונה יביא דמיהם למקדש וזה הממנה נותן הקנים לבעלי הקרבנות ועושה חשבון עם הגזברין ונותנין לו משלשים יום לשלשים יום פוסקין עמו השער ואם הוזלו הקנים מספיק כשער הזול ואם הוקרו מספיק כמו שפסקו עמו שיד הקדש על העליונה וכן קן שנמצא פסול או שנפסל קדם שיקרב נותן אחר תחתיו
זה שעל החותמות הוא שמקבל דמי הנסכים ממחיבי נסכים ונותן להן חותמות וזה שעל הנסכים הוא שמוכר הנסכים 
כיצד ארבע חותמות היו במקדש האחד כתוב עליו עגל והשני כתוב עליו זכר והשלישי כתוב עליו גדי והרביעי כתוב עליו חוטא 
כל מי שיביא קרבנותיו למקדש נותן דמי הנסכים לזה הממנה על החותמות ונותן לו חותמות כמנין הקרבנות שלו ואם היה מצרע עשיר נותן לו חותם אחד שכתוב עליו חוטא והלה הולך בחותמות שבידו לזה הממנה על הנסכים ונותן לו נסכים כמנין החותמות וכמו שכתוב בהן ולערב באים זה אצל זה מוציא את החותמות ומקבל כנגדן מעות אם הותירו המעות הותירו להקדש ואם פחתו המעות ישלם זה שעל החותמות מביתו מי שאבד חותמו ממתינין לו עד הערב אם מצאו במעות יתר כדי חותם שטוען נותנין לו ואם לאו אין נותנין לו ושם כל היום כתוב על החותם מפני הרמאים שלא ישהא החותם אצלו עד שיוקרו הנסכים
משלשים יום לשלשים יום פוסקין שער היין והסלת עם הממנה על הנסכים אם הוקרו נסכים מספק להן כמו שפסקו עמו ואם הוזלו מספק להן כשער הזול והשכר שמשתכר ההקדש בשערים אלו הוא הנקרא מותר נסכים ולוקחין בו עולות לקיץ המזבח ואין מקיצין את המזבח בעולות עוף שאין בקרבנות הצבור עוף
הכהנים מפני שהן עומדין על הרצפה תמיד ואוכלין בשר הרבה ואין עליהן בגדים בשעת העבודה אלא חלוק אחד הם חולין במעיהן לפיכך מעמידין ממנה אחד שיהיה מבקר אותן ומרפא כל תחלואיהן ועוסק בהן תמיד הוא ואנשיו שתחת ידו
וכן ממנין אחר להיות חופר בורות ושיחין ומתקן הבורות של רבים כדי שיהיו המים מצויין בירושלים לכל אחד מיושביה ולכל עולי הרגלים ואחד ממנה על כל אמני לחם הפנים והוא מתקן כל מלאכתו ואחד ממנה על כל אמני הקטרת והוא מתקן מלאכתה
זה שעל הפרכת ממנה על כל אורגי הפרכות והרוקמין בהן שיהיו מוכנות להיכל ולשערים ושתי פרכות היו עושין בכל שנה להבדיל בין הקדש לקדש הקדשים וחוטי הפרכת כפולין ששה ששה וארבעה מינין היו בה שש ותכלת וארגמן ותולעת שני וכל אחד מהן כפול ששה הרי ארבעה ועשרים חוטין וטפח היה עביה ועל שנים ושבעים נירין היתה נארגת ארכה ארבעים אמה ורחבה עשרים אמה
ושלש עשרה פרכות היו במקדש שני שבע על שבעה שערי העזרה ואחת על פתח האולם ואחת על פתח ההיכל ושתים לדביר בינו ובין הקדש ושתים כנגדן בעליה
פרכת שנטמאת בולד הטמאה מטבילין אותה בפנים ומכניסין אותה מיד לפי שאינה צריכה הערב שמש ושנטמאת באב הטמאה מטבילין אותה מבחוץ ושוטחין אותה בחיל מפני שהיא צריכה הערב שמש ואם היתה חדשה שוטחין אותה על גב האצטבא כדי שיראה העם את מלאכתה שהיא נאה
וכל הכלים שהיו במקדש היו להם שניים ושלישים שאם יטמאו הראשונים יביאו השניים תחתיהם
זה הממנה על מעשה בגדי כהנה עוסק בהכנת בגדי כהנים הדיוטים ובגדי כהן גדול ובאריגתן ומתחת ידו נעשה הכל ולשכה היתה לו במקדש
בגדי כהנה שלשה מינים בגדי כהן הדיוט ובגדי זהב ובגדי לבן בגדי כהן הדיוט הם ארבעה כלים כתנת ומכנסים ומגבעות ואבנט וארבעתן של פשתן לבנים וחוטן כפול ששה והאבנט לבדו רקום בצמר 
בגדי זהב הן בגדי כהן גדול והם שמנה כלים הארבעה של כל כהן ומעיל ואפוד וחשן וציץ ואבנטו של כהן גדול מעשה רקם הוא והוא דומה במעשיו לאבנט כהן הדיוט ומצנפת האמורה באהרן היא המגבעת האמורה בבניו אלא שכהן גדול צונף בה כמי שלופף על השבר ובניו צונפין בה ככובע ולפיכך נקראת מגבעת 
בגדי לבן הם ארבעה כלים שמשמש בהן כהן גדול ביום הכפורים כתנת ומכנסים ואבנט ומצנפת וארבעתן לבנים וחוטן כפול ששה ומן הפשתן לבדו הם ושתי כתנות אחרות היו לו לכהן גדול ביום הכפורים אחת לבשה בשחר ואחת בין הערבים ושתיהם בשלשים מנה משל הקדש ואם רצה להוסיף מוסיף משלו ומקדיש התוספת ואחר כך עושה בה הכתנת 
בגדי כהנה מצותן שיהיו חדשים נאים ומשלשלים כדרך בגדי הגדולים שנאמר "לכבוד ולתפארת" היו מטשטשין או מקרעין או ארכין יתר על מדתו או קצרים פחות ממדתו או שסלקן באבנט ועבד עבודתו פסולה היו משחקין או שהיו ארכים וסלקן באבנט עד שנעשו כמדתו ועבד עבודתו כשרה 
כל בגד מבגדי כהנה שנעשו צואין אין מלבנין אותן ואין מכבסין אותן אלא מניחן לפתילות ולובש חדשים ובגדי כהן גדול שבלו גונזין אותן ובגדי לבן שעובד בהם ביום הצום אינו עובד בהם פעם שניה לעולם אלא נגנזין במקום שיפשט אותם שם שנאמר "והניחם שם" והם אסורין בהנאה 
מכנסי כהנים הדיוטים שבלו ואבנטיהם היו עושין מהן פתילות ומדליקין בהן במקדש בשמחת בית השואבה וכתנות כהנים הדיוטים שבלו היו עושין מהן פתילות למנורת תמיד 
כל בגדי הכהנים אינן באים אלא משל צבור ויחיד שהתנדב בגד מבגדי כהנה מוסרו לצבור ומתר וכן כל כלי השרת ועצי המערכה שמסרן יחיד לצבור הרי הן כשרין אף כל קרבנות הצבור שהתנדב אותן יחיד משלו כשרים ובלבד שימסרם לצבור 
בגדי כהנים הדיוטים היו עושין מהן מחלצות רבות וששה ותשעים חלון היו במקדש להניח בהן הבגדים ארבעה חלונות לכל משמר ושם כל משמר כתוב על חלונותיו וכלן סתומות וכשיכנסו אנשי משמר לעבודה בשבת שלהן פותחין חלונותיהן כל ימי שבתן ונוטלין הכלים וכשיצאו מחזירין הבגדים לחלונותיהן וסותמין 
ולמה עשו ארבעה חלונות לכל משמר לפי שלא יהיו הכלים מערבין אלא כל המכנסים בחלון אחד וכתוב עליו מכנסים וכל האבנטים בחלון אחד וכתוב עליו אבנט וכן המצנפות כלן בחלון אחד והכתנות כלן בחלון אחד 
כהן גדול מניח בגדי זהב בלשכה שלו בלילה או בעת שיצא מן המקדש 
בגדי כהנה מתר להנות בהן לפיכך לבשם ביום עבודתו ואפלו שלא בשעת עבודה חוץ מן האבנט מפני שהוא שעטנז 
אסור לכהן הדיוט ללבשו אלא בשעת עבודה אין הכהנים לובשין לעבודה אלא צמר ופשתים בלבד 
וכל מקום שנאמר בתורה שש או בד הוא הפשתים והוא הבוץ ותכלת האמורה בכל מקום היא הצמר הצבוע כעצם שמים שהוא פתוך מן הכחל הארגמן הוא הצמר הצבוע אדום ותולעת השני הוא הצמר הצבוע בתולעת 
כל מקום שנאמר בתורה שש או שש משזר צריך שיהיה החוט כפול ששה ומקום שנאמר בד אם היה חוט אחד לבדו כשר ומצוה מן המבחר שיהיה כפול ששה ומקום שנאמר בו משזר בלבד צריך שיהיה חוטן כפול שמנה 
כל מקום שנאמר בתורה מעשה רקם הוא שתהיינה הצורות הנעשות באריגה נראות מצד אחד בפני האריג ומעשה חשב הוא שתהיה הצורה נראית משני צדדין פנים ואחור 
וכיצד מעשה הבגדים הכתנת בין של כהן גדול בין של כהן הדיוט משבצת היתה שהיא בתים בתים באריגתה כמו בית הכוסות כדרך שעושין האורגין בבגדים הקשים ובית יד שלה נארג בפני עצמו ומחברין אותו עם גוף הכתנת בתפירה 
ארך הכתנת עד למעלה מן העקב וארך בית יד שלה עד פס ידו ורחבו כרחב היד 
המכנסים בין של כהן גדול בין של כהן הדיוט הם ממתנים עד ירכים שהוא למעלה מן הטבור קרוב מן הלב עד סוף הירך שהוא הארכובה ושנצים יש להם ואין להם לא בית הנקב ולא בית הערוה אלא מקפין כמין כיס 
המצנפת של כהן גדול או הדיוט ארכו שש עשרה אמות והאבנט רחבו כמו שלש אצבעות וארכו שנים ושלשים אמה מקיפו ומחזירו כרך על גבי כרך ובגדי כהנה כלן אין עושין אותן מעשה מחט אלא מעשה אורג שנאמר "מעשה אורג" 
כיצד מעשה הציץ עושה טס של זהב רחב שתי אצבעות ומקיף מאזן לאזן וכותב עליו שני שיטין קדש לה' קדש מלמטה לה' מלמעלה ואם כתבו בשיטה אחת כשר ופעמים כתבוהו בשיטה אחת
והאותיות בולטות בפניו חופר את האותיות מאחריו והוא מדבק על השעוה עד שבולט והוא נקוב בשתי קצותיו ופתיל תכלת למטה ממנו נכנס מנקב לנקב כדי שיהיה נקשר בפתיל כנגד הערף
המעיל כלו תכלת וחוטיו כפולין שנים עשר ופיו ארוג בתחלת אריגתו ואין לו בית יד אלא נחלק לשתי כנפים מסוף הגרון עד למטה כדרך כל המעילים ואינו מחבר אלא כנגד כל הגרון בלבד והקורע פי המעיל לוקה שנאמר "לא יקרע" והוא הדין לכל בגדי כהנה שהקורען דרך השחתה לוקה 
ומביא תכלת וארגמן ותולעת שני כל מין משלשתן שזור שמונה לפי שנאמר בשוליו "משזר" נמצאו חוטי השולים ארבעה ועשרים ועושה אותן כמין רמונים שלא פתחו פיהן ותולה אותן במעיל ומביא שנים ושבעים זוגים ובהם שנים ושבעים ענבולים הכל זהב ותולה בו ששה ושלשים בשולי כנף זה וששה ושלשים בשולי כנף זה והזוג עם הענבול התלוי בין שניהם כאחד נקרא פעמון עד שיהיו שוליו משני צדדיו "פעמון ורמון פעמון ורמון"
הזהב שבאריגת האפוד והחשן האמור בתורה ככה הוא מעשהו לוקח חוט אחד זהב טהור ונותנו עם ששה חוטין של תכלת וכופל השבעה חוטין כאחת וכן הוא עושה חוט זהב עם ששה של ארגמן וחוט אחד עם ששה של תולעת שני וחוט אחד עם ששה של פשתים נמצאו ארבעה חוטי זהב ונמצאו כל החוטים שמונה ועשרים שנאמר "וירקעו את פחי הזהב" וגומר "לעשות בתוך התכלת ובתוך הארגמן ובתוך תולעת השני ובתוך השש" מלמד שחוט הזהב כפול בתוכן
כיצד מעשה החשן אורג בגד מעשה חשב מן הזהב והתכלת והארגמן ותולעת השני והשש על שמנה ועשרים חוטין כמו שבארנו ארכו אמה ורחבו זרת וכופלו לשנים נמצא זרת על זרת מרבע וקובע בו ארבעה טורים של אבן המפרשים בתורה כל אבן מהן מרבע ומשקע בבית של זהב שמקיפו מלמטה ומארבע רוחותיו
ומפתח על האבנים שמות השבטים כתולדותם ונמצא כותב על האדם ראובן ועל ישפה בנימין וכותב בתחלה למעלה מראובן אברהם יצחק ויעקב וכותב למטה מבנימין שבטי יה כדי שיהיו כל האותיות מצויות שם
ועושה על ארבע זויות של חשן ארבע טבעות זהב ונותן בשתי הטבעות של מעלה שהחשן נתלה בהן שתי עבותות הזהב והם הנקראים שרשרות ונותן בשתי טבעות של מטה שהן כנגד הדדים שני פתילי תכלת
האפוד רחבו כרחב גבו של אדם מכתף לכתף וארכו מכנגד אצילי הידים מאחוריו עד הרגלים ויש לו כמו שתי ידות יוצאות ממנו באריג לכאן ולכאן שחוגרין אותו בהם והם הנקראין חשב האפוד והכל ארוג זהב תכלת וארגמן ותולעת שני ושש על שמונה ועשרים חוטין כמעשה החשן ותופר עליו שתי כתפות כדי שיהיו על כתפות הכהן וקובע על כל כתף וכתף אבן שהם מרבע משקע בבית של זהב ומפתח על שתי האבנים שמות השבטים ששה על אבן זו וששה על אבן זו כתולדותם וכותבין שם יוסף יהוסף ונמצאו כ"ה אות באבן זו וכ"ה אות באבן זו וכך היו כתובין והאבן שכתוב בה ראובן על כתפו הימנית והאבן שכתוב בה שמעון על כתפו השמאלית ועושה בכל כתף שתי טבעות אחת מלמעלה בראש הכתף ואחת מלמטה לכתף למעלה מן החשב ונותן שתי עבותות זהב בשתי טבעות שלמעלה והם הנקראים שרשרות
ואחר כך מכניס קצות העבותות של חשן בטבעות של מעלה בכתפות האפוד ומכניס שני פתילי התכלת שבשולי החשן בשתי הטבעות של מעלה מחשב האפוד ומורידין את השרשרות שבטבעות כתפות האפוד עד טבעות החשן העליונות כדי שידבקו זה בזה "ולא יזח החשן מעל האפוד" וכל המזיח חשן מעל האפוד ומפרק חבורן דרך קלקול לוקה 
נמצא כשלובש האפוד עם החשן יהיה החשן על לבו בשוה והאפוד מאחריו וחשב האפוד קשור על לבו תחת החשן ושתי כתפות האפוד על שתי כתפיו ושתי עבותות זהב יורדות מעל כתפיו מכאן ומכאן מכתפות האפוד עד טבעות החשן ושני חוטי תכלת מרכסין מתחת אצילי ידיו משתי טבעות החשן התחתונות עד שתי טבעות כתפות האפוד התחתונות שהם למעלה מן החשב
כיצד סדר לבישת הבגדים לובש המכנסים תחלה וחוגר את המכנסים למעלה מטבורו מעל מתניו ואחר כך לובש הכתנת ואחר כך חוגר את האבנט כנגד אצילי ידיו ומקיפו כרך על כרך עד שגומר וקושר
ועל האבנט מפרש בקבלה "ולא יחגרו ביזע" במקום שמזיעין וכך קבל יונתן בן עוזיאל מפי הנביאים ותרגם על לבביהון יסרון ואחר כך צונף במצנפת כמין כובע
כהן גדול אחר שחוגר באבנט לובש המעיל ועל המעיל האפוד והחשן וחוגר בחשב האפוד על המעיל מתחת החשן ולפיכך נקרא "מעיל האפוד" שחוגרו באפוד ואחר כך צונף במצנפת וקושר הציץ למעלה מן המצנפת ושערו היה נראה בין ציץ למצנפת ושם היה מניח תפלין בין ציץ למצנפת 
מצות עשה לעשות בגדים אלו ולהיות הכהן עובד בהן שנאמר "ועשית בגדי קדש" "ואת בניו תקריב והלבשתם כתנת" וכהן גדול ששמש בפחות משמונה בגדים אלו או כהן הדיוט ששמש בפחות מארבעה בגדים אלו הוא הנקרא מחסר בגדים ועבודתו פסולה וחיב מיתה בידי שמים כזר ששמש שנאמר "וחגרת אתם אבנט" "והיתה להם כהנה" בזמן שבגדיהם עליהן כהנתן עליהן אין בגדיהן עליהן אין כהנתם עליהן אלא הרי הם כזרים ונאמר "והזר הקרב יומת" 
כשם שהמחסר בגדים חיב מיתה ופוסל העבודה כך היתר בגדים כגון שלבש שתי כתנות או שני אבנטים או כהן הדיוט שלבש בגדי כהן גדול ועבד הרי זה מחלל העבודה וחיב מיתה בידי שמים
נאמר בבגדי כהנה "על בשרו" "ולבשם" מלמד שלא יהיה דבר חוצץ בין בשרו לבגדים אפלו נימא אחת או עפר או כנה מתה אם היתה בין בשר לבגד הרי זו חציצה ועבודתו פסולה לפיכך אין הכהן יכול לעבד בתפלין של יד שהרי חוצצת אבל של ראש אינה חוצצת ואם רצה להניחם בשעת העבודה מניח
וצריך להזהר בשעה שלובש שלא יהיה אבק בין בגדו לבשרו ולא כנה אף על פי שהיא בחיים ושלא תכנס הרוח בשעת העבודה בין בשרו לבגדו עד שיתרחק הבגד מעליו ולא יכניס ידו תחת חלוקו לחיק ולא יצא שערו מן הבגד ולא יהיה בבגד נימא מדלדלת ואם היה שם אחד מכל אלו עבודתו כשרה
כרך על בשרו בגד שלא במקום בגדים כגון שכרכו על אצבעו או על עקבו אם היה בו שלש אצבעות על שלש אצבעות הרי זה חוצץ ופוסל פחות מכאן אינו חוצץ ואם היה צלצול קטן הואיל והוא חשוב בגד בפני עצמו הרי זה פוסל ואף על פי שאין בו שלש על שלש
כהן שלקה באצבעו מתר לכרך עליה גמי בשבת או בגד שאין בו שלש על שלש ועובד ואם נתכון להוציא דם אסור והוא שלא יחץ הגמי או הבגד בין בשרו לכלי בשעת עבודה
עשו בבית שני אורים ותמים כדי להשלים שמונה בגדים ואף על פי שלא היו נשאלין בהן ומפני מה לא היו שואלין בהן מפני שלא היתה שם רוח הקדש וכל כהן שאינו מדבר ברוח הקדש ואין שכינה שורה עליו אין נשאלין בו
וכיצד שואלין עומד הכהן ופניו לפני הארון והשואל מאחריו פניו לאחרי הכהן ואומר השואל אעלה או לא אעלה ואינו שואל בקול רם ולא מהרהר בלבו אלא בקול נמוך כמי שמתפלל בינו לבין עצמו ומיד רוח הקדש לובש את הכהן ומביט בחשן ורואה בו במראה הנבואה עלה או לא תעלה באותיות שבולטות מן החשן כנגד פניו והכהן משיבו ואומר לו עלה או לא תעלה
ואין שואלין על שני דברים כאחד ואם שאל משיבין על הראשון בלבד ואין נשאלין בהן להדיוט אלא או למלך או לבית דין או למי שצרך הצבור בו שנאמר "ולפני אלעזר הכהן יעמד וגו' "הוא" זה המלך "וכל בני ישראל" זה הוא משוח מלחמה או מי שצרך הצבור בשאלתו "וכל העדה" אלו בית דין הגדול 
זה שאתה מוצא בדברי נביאים שהכהנים היו חוגרין אפוד בד לא היו כהנים גדולים שאין האפוד של כהן גדול אפוד בד ואף הלוים היו חוגרין אותו שהרי שמואל הנביא לוי היה ונאמר בו "נער חגור אפוד בד" אלא אפוד זה היו חוגרים אותו בני הנביאים ומי שהוא ראוי שתשרה עליו רוח הקדש להודיע כי הגיע זה למעלת כהן גדול שמדבר על פי האפוד והחשן ברוח הקדש
