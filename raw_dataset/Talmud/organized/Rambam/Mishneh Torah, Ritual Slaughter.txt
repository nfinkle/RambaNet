מצות עשה שישחט מי שירצה לאכל בשר בהמה חיה ועוף ואחר כך יאכל שנאמר  "וזבחת מבקרך ומצאנך" ונאמר בבכור בעל מום  "אך כאשר יאכל את הצבי ואת האיל" הא למדת שחיה כבהמה לענין שחיטה ובעוף הוא אומר  "אשר יצוד ציד חיה או עוף" וגו'  "ושפך את דמו" מלמד ששפיכת דם העוף כשפיכת דם החיה 

והלכות שחיטה בכלן אחת הן לפיכך השוחט בהמה או חיה או עוף מברך תחלה אשר קדשנו במצותיו וצונו על השחיטה ואם לא ברך בין בשוגג בין במזיד הבשר מתר ואסור לאכל מן השחוטה כל זמן שהיא מפרכסת והאוכל ממנה קדם שתצא נפשה עובר בלא תעשה והרי הוא בכלל  "לא תאכלו על הדם" ואינו לוקה ומתר לחתך ממנה אחר שחיטה קדם שתצא נפשה ומולחו יפה יפה ומדיחו יפה יפה ומניחו עד שתמות ואחר כך יאכלנו 

דגים וחגבים אינן צריכים שחיטה אלא אסיפתן היא המתרת אותן הרי הוא אומר  "הצאן ובקר ישחט להם ומצא להם אם את כל דגי הים יאסף להם" אספת דגים כשחיטת בקר וצאן ובחגבים נאמר  "אסף החסיל" באסיפה לבדה לפיכך אם מתו מאליהן בתוך המים מתרין ומתר לאכלן חיים 

זביחה זו האמורה בתורה סתם צריך לפרש אותה ולידע באי זה מקום מן הבהמה שוחטין וכמה שעור השחיטה ובאי זה דבר שוחטין ומתי שוחטין והיכן שוחטין וכיצד שוחטין ומה הן הדברים המפסידין את השחיטה ומי הוא השוחט ועל כל הדברים האלו צונו בתורה ואמר  "וזבחת מבקרך" וגו'  "כאשר צויתך ואכלת בשעריך" וגו' שכל הדברים האלו על פה צוה בהן כשאר תורה שבעל פה שהיא הנקראת  "מצוה" כמו שבארנו בתחלת חבור זה 

מקום השחיטה מן החי הוא הצואר וכל הצואר כשר לשחיטה כיצד בושט מתחלת המקום שכשחותכין אותו מתכוץ עד מקום שישעיר ויתחיל להיות פרצין פרצין ככרס זה הוא מקום השחיטה בושט 

שחט למעלה ממקום זה והוא הנקרא תרבץ הושט או למטה ממקום זה והוא מתחלת בני מעים שחיטתו פסולה ושעור תרבץ הושט שאינו ראוי לשחיטה למעלה בבהמה וחיה כדי שיאחז בשתי אצבעותיו ובעוף הכל לפי גדלו וקטנו ולמטה עד הזפק 

ואי זה הוא מקום שחיטה בקנה משפוי כובע ולמטה עד ראש כנף הראה כשתמשך הבהמה צוארה לרעות זה הוא מקום השחיטה בקנה וכל שכנגד המקום הזה מבחוץ נקרא צואר 

אנסה הבהמה עצמה ומשכה צוארה הרבה או שאנס השוחט את הסימנין ומשכן למעלה ושחט במקום שחיטה בצואר ונמצאת השחיטה בקנה או בושט שלא במקום שחיטה הרי זה ספק נבלה 

וצריך השוחט שישחט באמצע הצואר ואם שחט מן הצדדין שחיטתו כשרה וכמה הוא שעור השחיטה שני הסימנין שהן הקנה והושט השחיטה המעלה שיחתכו שניהן בין בבהמה בין בעוף ולזה יתכון השוחט ואם שחט רב אחד מהן בעוף ורב השנים בבהמה ובחיה שחיטתו כשרה 

שחט האחד כלו וחציה השני בבהמה שחיטתו פסולה רבו של זה ורבו של זה אף על פי שלא שחט מכל אחד מהן אלא יתר על חציו כחוט השערה הרי זו כשרה כיון ששחט יתר על חציו כל שהוא רבו הוא 

שחט חציו של זה וחציו של זה אפלו בעוף שחיטתו פסולה קנה שהיה חציו פסוק ושחט על מקום החתוך מעט והשלימו לרב בין שהתחיל לשחט במקום השלם ופגע בחתך בין שהכניס את הסכין בחתך והשלימו לרב שחיטתו כשרה 

כל השוחט צריך לבדק הסימנין לאחר שחיטה ואם לא בדק ונחתך הראש קדם שיבדק הרי זו נבלה ואפלו היה השוחט זריז ומהיר 

כל בהמה בחייה בחזקת אסור עומדת עד שיודע בודאי שנשחטה שחיטה כשרה 

ובאי זה דבר שוחטין בכל דבר בין בסכין של מתכת בין בצור או בזכוכית או בקרומית של קנה האגם וכיוצא בהן מדברים החותכין והוא שיהיה פיה חד ולא יהיה בה פגם אבל אם היה כמו תלם בחדו של דבר ששוחטין בו ואפלו היה התלם קטן ביותר שחיטתו פסולה 

היה התלם הזה מרוח אחת לא ישחט בה ואם שחט דרך הרוח שאין הפגימה נכרת בה שחיטתו כשרה 

כיצד סכין שתבדק בהולכה ולא תרגיש שיש בה פגם וכשתחזיר אותה בהבאה תרגיש שיש בה פגם אם שחט בה דרך הולכה ולא הביא שחיטתו כשרה ואם הביא שחיטתו פסולה 

סכין שהיא עולה ויורדת כנחש ואין בה פגם שוחטין בה לכתחלה וסכין שפיה חלק ואינה חדה הואיל ואין בה פגם שוחטין בה ואף על פי שהוליך והביא בה כל היום עד ששחטה שחיטתו כשרה 

סכין חדה שהשחזה והרי אינה חלקה אלא מגעתה כמגע ראש השבלת שהוא מסתבך באצבע הואיל ואין בה פגם שוחטין בה 

התולש קנה או שן או שקצץ צור או צפרן והרי הן חדין ואין בהן פגם שוחטין בהן ואם נעצן בקרקע לא ישחט בהן כשהן נעוצין ואם שחט שחיטתו כשרה 

שחט בהן כשהן מחברין מתחלת בריתן קדם שיעקר אותן שחיטתו פסולה ואף על פי שאין בהם פגם 

לקח לחי בהמה שיש בו שנים חדות ושחט בהן שחיטתו פסולה מפני שהן כמגל אבל בשן אחת הקבועה בלחי שוחט בה לכתחלה ואף על פי שהיא קבועה בו 

לבן הסכין באור ושחט בה שחיטתו כשרה סכין שצדה אחד מגל וצדה השני יפה לא ישחט בצד היפה לכתחלה גזרה שמא ישחט בצד האחר ואם שחט הואיל ובצד היפה שחט שחיטתו כשרה 

השוחט צריך שיבדק הסכין בחדה ומצד זה ומצד זה וכיצד בודקה מוליכה ומביאה על בשר אצבעו ומוליכה ומביאה על צפרנו משלש רוחותיה שהן פיה ושני צדדיו כדי שלא יהיה בה פגם כלל ואחר כך ישחט בה 

וצריך לבדק כן אחר השחיטה שאם מצא בה פגם אחר השחיטה הרי זו ספק נבלה שמא בעור נפגמה וכששחט הסימנים בסכין פגומה שחט לפיכך השוחט בהמות רבות או עופות רבים צריך לבדק בין כל אחת ואחת שאם לא בדק ובדק באחרונה ונמצאת סכין פגומה הרי הכל ספק נבלות ואפלו הראשונה 

בדק הסכין ושחט בה ולא בדקה אחר שחיטה ושבר בה עצם או עץ וכיוצא בהן ואחר כך בדק ומצאה פגומה שחיטתו כשרה שחזקת הסכין שנפגמה בדבר הקשה ששבר בה וכן אם פשע ולא בדק הסכין או שאבדה הסכין עד שלא יבדק שחיטתו כשרה 

כל טבח שלא בדק הסכין שלו ששוחט בה לפני חכם ושחט בה לעצמו בודקין אותה אם נמצאת יפה ובדוקה מנדין אותו לפי שיסמך על עצמו פעם אחרת ותהיה פגומה וישחט בה ואם נמצאת פגומה מעבירין אותו ומנדין אותו ומכריזין על כל בשר ששחט שהוא טרפה 

כמה הוא ארך הסכין ששוחט כל שהוא והוא שלא יהיה דבר דק שנוקב ואינו שוחט כמו ראש האזמל הקטן וכיוצא בו 

ומתי שוחטין בכל זמן בין ביום בין בלילה והוא שתהיה אבוקה עמו כדי שיראה מה יעשה ואם שחט באפלה שחיטתו כשרה 

השוחט ביום הכפורים או בשבת בשוגג אף על פי שאלו היה מזיד היה מתחיב בנפשו או מתחיב מלקות על יום הכפורים שחיטתו כשרה 

בכל מקום מתר לשחט חוץ מן העזרה שאין שוחטין בעזרה אלא קדשי מזבח בלבד אבל החלין אסור לשחטן בעזרה בין בהמה בין חיה בין עוף וכן הוא אומר בבשר תאוה  "כי ירחק ממך המקום אשר יבחר ה'" וגו'  "וזבחת מבקרך ומצאנך" וגו'  "ואכלת בשעריך" הא למדת שאין שוחטין בשר תאוה אלא חוץ למקום  "אשר בחר ה'" 

וזה שנשחט חוץ למקום הוא שמתר לאכלו בכל השערים אבל השוחט חלין בעזרה אותו הבשר טהור ואסור בהניה כבשר בחלב וכיוצא בו וקוברים אותו ואפרו אסור אפלו שחט לרפואה או לאכילת עכו''ם או להאכיל לכלבים אבל הנוחר בעזרה והמעקר ועכו''ם ששחט והשוחט ונמצא טרפה והשוחט בהמה חיה ועוף הטמאים בעזרה הרי אלו כלן מתרין בהניה 

ולא בהמה וחיה בלבד אלא כל החלין אסור להכניסן לעזרה אפלו בשר שחוטה או פרות ופת אם עבר והכניסן מתרין באכילה כשהיו ודברים אלו כלן דברי קבלה הן וכל השוחט חלין בעזרה או האוכל כזית מבשר חלין שנשחטו בעזרה מכין אותו מכת מרדות 

האומר בהמה זו שלמים וולדה חלין אם נשחטה בעזרה ולדה מתר באכילה לפי שאינו יכול לשחט אותו ברחוק מקום 

אין שוחטין לתוך ימים ונהרות שמא יאמרו עובד מים הוא זה ונראה כמקריב למים ולא ישחט לכלי מלא מים שמא יאמרו לצורה שתראה במים שחט ולא ישחט בתוך כלים ולא לתוך הגמא שכן דרך עובדי עכו''ם ואם שחט שחיטתו כשרה 

שוחטין לכלי מים עכורין שאין הצורה נראית בהן וכן שוחט חוץ לגמא והדם שותת ויורד לגמא ובשוק לא יעשה כן שמא יחקה את המינים ואם שחט לגמא בשוק אסור לאכל משחיטתו עד שיבדקו אחריו שמא מין הוא ומתר לשחט על דפן הספינה והדם שותת על הדפן ויורד למים ומתר לשחט על גבי הכלים 

כיצד שוחטין מותח את הצואר ומוליך הסכין ומביאה עד ששוחט בין שהיתה הבהמה רבוצה בין שהיתה עומדת ואחז בערפה והסכין בידו מלמטה ושחט הרי זו כשרה 

נעץ את הסכין בכתל והעביר הצואר עליה עד שנשחט שחיטתו כשרה והוא שיהיה צואר הבהמה למטה וסכין למעלה שאם היה צואר בהמה למעלה מן הסכין שמא תרד הבהמה בכבד גופה ותחתך בלא הולכה והבאה ואין זו שחיטה כמו שיתבאר לפיכך אם היה עוף בין שהיה צוארו למעלה מן הסכין הנעוצה או למטה ממנו שחיטתו כשרה 

השוחט והוליך את הסכין ולא הביאה או הביאה ולא הוליכה ושחט שחיטתו כשרה הוליך והביא עד שחתך הראש והתיזו שחיטתו כשרה הוליך ולא הביא או הביא ולא הוליך והתיז את הראש בהולכה בלבד או בהבאה בלבד אם יש בסכין כמלא שני צוארים מצוארי הנשחט שחיטתו כשרה ואם לאו שחיטתו פסולה שחט שני ראשים כאחד שחיטתו כשרה 

שנים שאחזו בסכין אפלו אחד מצד זה ושני מצד אחר כנגדו ושחטו שחיטתן כשרה וכן שנים שאחזו שני סכינין ושחטו כאחד בשני מקומות בצואר שחיטתן כשרה ואפלו שחט זה הושט בלבד או רבו והשני שחט במקום אחר הקנה או רבו הרי שחיטה זו כשרה ואף על פי שאין השחיטה כלה במקום אחד וכן שחיטה העשויה כקלמוס ושחיטה העשויה כמסרק כשרה 

אין שחיטת החלין צריכה כונה אלא אפלו שחט כמתעסק או דרך שחוק או שזרק סכין לנעצה בכתל ושחטה בהליכתה הואיל והשחיטה כראוי במקומה ושעורה הרי זו כשרה 

לפיכך חרש או שוטה או קטן או שכור שנתבלבלה דעתו ומי שאחזתו רוח רעה ששחטו ואחרים רואין אותם שהשחיטה כתקנה הרי זו כשרה אבל סכין שנפלה ושחטה אף על פי ששחטה כדרכה הרי זו פסולה שנאמר  "וזבחת" עד שיהיה הזובח אדם ואף על פי שאינו מתכון לשחיטה 

גלגל של אבן או של עץ שהיתה הסכין קבועה בו וסבב אדם את הגלגל ושם צואר העוף או הבהמה כנגדו עד שנשחט בסביבת הגלגל הרי זו כשרה ואם המים הן המסבבין את הגלגל ושם את הצואר כנגדו בשעה שסבב ונשחט הרי זו פסולה ואם פטר אדם את המים עד שבאו וסבבו את הגלגל ושחט בסביבתו הרי זו כשרה שהרי מכח אדם בא במה דברים אמורים בסביבה ראשונה שהיא מכח האדם אבל מסביבה שניה ולאחריה אינה מכח האדם אלא מכח המים בהלוכן 

השוחט לשם הרים לשם גבעות לשם ימים לשם נהרות לשם מדברות אף על פי שלא נתכון לעבדן אלא לרפואה וכיוצא בה מדברי הבאי שאומרין העכו''ם הרי שחיטתו פסולה אבל אם שחט לשם מזל הים או מזל ההר או לכוכבים ומזלות וכיוצא בהן הרי זו אסורה בהניה ככל תקרבת עכו''ם 

השוחט את הבהמה לזרק דמה לעכו''ם או להקטיר חלבה לעכו''ם הרי זו אסורה שלמדין מחשבה בחוץ בחלין ממחשבת הקדשים בפנים שמחשבה כזו פוסלת בהן כמו שיתבאר בהלכות פסולי המקדשין 

שחטה ואחר כך חשב לזרק דמה לעכו''ם או להקטיר חלבה לעכו''ם הרי זו אסורה מספק שמא סופו הוכיח על תחלתו ובמחשבה כזו שחט 

השוחט לשם קדשים שמתנדבין ונדרים כמותן שחיטתו פסולה שזה כשוחט קדשים בחוץ שחט לשם קדשים שאינן באין בנדר ונדבה שחיטתו כשרה 

כיצד השוחט לשם עולה לשם שלמים לשם תודה לשם פסח שחיטתו פסולה הואיל והפסח מפריש אותו בכל השנה בכל עת שירצה הרי הוא דומה לדבר הנדר והנדב שחט לשם חטאת לשם אשם ודאי לשם אשם תלוי לשם בכור לשם מעשר לשם תמורה שחיטתו כשרה 

היה מחיב חטאת ושחט ואמר לחטאתי שחיטתו פסולה היה לו קרבן בתוך ביתו ושחט ואמר לשם תמורת זבחי שחיטתו פסולה שהרי המיר בו 

האשה ששחטה לשם עולת יולדת ואמרה זו לעולתי שחיטתה כשרה שאין עולת יולדת באה בנדר ונדבה והרי אינה יולדת שנתחיבה בעולה ואין חוששין לה שמא הפילה שכל המפלת קול יש לה אבל השוחט לשם עולת נזיר אף על פי שאינו נזיר שחיטתו פסולה שעקר הנזירות נדר מן הנדרים 

שנים אוחזין בסכין ושוחטין אחד מתכון לשם דבר שהשוחט לו שחיטתו אסורה והשני לא היתה לו כונה כלל ואפלו נתכון לשם דבר המתר להתכון לו הרי זו פסולה וכן אם שחט זה אחר זה והתכון האחד מהן לשם דבר הפסול פוסל במה דברים אמורים כשהיה לו בה שתפות אבל אם אין לו בה שתפות אינה אסורה שאין אדם מישראל אוסר דבר שאינו שלו שאין כונתו אלא לצערו 

ישראל ששחט לעכו''ם אף על פי שהעכו''ם מתכון לכל מה שירצה שחיטתו כשרה שאין חוששין אלא למחשבת הזובח לא למחשבת בעל הבהמה לפיכך עכו''ם ששחט לישראל אפלו היה קטן שחיטתו נבלה כמו שיתבאר 

חמשה דברים מפסידין את השחיטה ועקר הלכות שחיטה להזהר בכל אחת מהן ואלו הן שהיה דרסה חלדה הגרמה ועקור 

שהיה כיצד הרי שהתחיל לשחט והגביה ידו קדם שיגמר השחיטה ושהה בין בשוגג בין במזיד בין באנס וחזר הוא או אחר וגמר את השחיטה אם שהה כדי שיגביה את הבהמה וירביצנה וישחט שחיטתו פסולה ואם שהה פחות מכדי זה שחיטתו כשרה 

היתה בהמה דקה שעור שהיתה כדי שיגביה בהמה דקה וירביצנה וישחט ואם היתה גסה כדי שיגביהנה וירביצנה וישחט ובעוף כדי שיגביה בהמה דקה וירביצנה וישחט 

שחט מעט ושהה מעט וחזר ושחט מעט ושהה מעט עד שגמר השחיטה ולא שהה בפעם אחת שעור השהיה אבל כשתחשב כל זמן השהיות יצטרף מכלן שעור שהיה הרי זו ספק נבלה וכן אם שהה כדי שיגביהנה וירביצנה וכדי שישחט כמו מעוט הסימנין בלבד לא כדי שישחט שחיטה גמורה הרי זו ספק נבלה 

שחט רב אחד בעוף או רב שנים בבהמה אף על פי ששהה חצי היום וחזר וגמר חתיכת הסימנין הרי זו מתרת מאחר שנשחט בה כשעור הרי זה כמחתך בשר השחוטה 

שחט בקנה לבדו חציו או מעוטו ושהה זמן מרבה הרי זה חוזר וגומר השחיטה ואין בכך כלום אבל אם שחט רב הקנה או שנקב בושט כל שהוא ושהה כשעור בין שחזר וגמר השחיטה שהתחיל בין ששחט שחיטה גמורה במקום אחר הרי זו פסולה מפני שהבהמה או העוף שנפסק רב הקנה שלה או שנקב הושט במשהו נבלה ואין השחיטה מועלת בה כמו שיתבאר 

הנה נתבאר לך שאין שהיה בקנה בעוף כלל שאם שחט רב הקנה ושהה כבר נגמרה שחיטתו כשחזר וגמר מחתך בשר הוא ואם שחט במעוט הקנה ושהה הרי זה חוזר ושוחט כל זמן שירצה שאינה נאסרת משום נבלה עד שיפסק רב הקנה 

שחט העוף ושהה בו ואינו יודע אם נקב הושט או לא נקב חוזר ושוחט הקנה לבדו במקום אחר ומניחו עד שימות ובודק הושט מבפנים אם לא נמצאת בו טפת דם בידוע שלא נקב וכשרה 

חלדה כיצד כגון שהכניס הסכין בין סימן לסימן בין שפסק הסימן העליון למעלה בין ששחט התחתון למטה שהוא דרך שחיטה הרי זו פסולה 

הכניס את הסכין תחת העור ושחט שני הסימנים כדרכן או שהחליד את הסכין תחת צמר מסבך או שפרס מטלית על הסכין ועל הצואר ושחט תחת המטלית הואיל ואין הסכין גלויה הרי זו ספק נבלה וכן אם שחט מעוט הסימנים בהחלדה וגמר השחיטה שלא בהחלדה הרי זו ספק נבלה 

דרסה כיצד כגון שהכה בסכין על הצואר כדרך שמכין בסיף וחתך הסימנין בבת אחת בלא הולכה ולא הובאה או שהניח הסכין על הצואר ודחק וחתך למטה כחותך צנון או קישות עד שחתך הסימנין הרי זו פסולה 

הגרמה כיצד זה השוחט בקנה למעלה במקום שאינו ראוי לשחיטה וכמו שני חטים יש בסוף הקנה למעלה בטבעת גדולה שחט בתוך החטים אם שיר מהן כל שהוא למעלה הרי זו כשרה שהרי שחט משפוי כובע ולמטה והוא מן המקום הראוי לשחיטה ואם לא שיר מהן כלום אלא שחט למעלה מהן הרי זו מגרמת ופסולה 

שחט רב האחד או רב השנים והשלים השחיטה בדרסה או בהגרמה הרי זו כשרה שהרי נשחט השעור כראוי הגרים בתחלה שליש ושחט שני שלישים הרי זו כשרה שחט שליש והגרים שליש וחזר ושחט שליש האחרון כשרה הגרים שליש ושחט שליש וחזר והגרים שליש האחרון הרי זו פסולה ואם דרס או החליד בין בשליש הראשון בין בשליש האמצעי הרי זו פסולה 

עקור כיצד כגון שנעקרה הגרגרת והיא הקנה או הושט ונשמט אחד מהן או שניהן קדם גמר שחיטה אבל אם שחט אחד בעוף או רבו ואחר כך נשמט הסימן השני שחיטתו כשרה 

נשמט אחד מהן ואחר כך שחט את השני שחיטתו פסולה שחט אחד מהן ונמצא השני שמוט ואין ידוע אם קדם שחיטה נשמט או אחר שחיטה הרי זו ספק נבלה 

נמצא הסימן השחוט שמוט הרי זו כשרה שודאי אחר שחיטה נעקר שאלו נעקר קדם שחיטה היה מתדלדל ולא נשחט 

במה דברים אמורים שלא תפס הסימנין בידו כששחט אבל אם תפסן ושחט אפשר שתשחט אחר העקור ולפיכך אם נמצאת שמוטה ושחוטה הרי זו ספק נבלה 

כל מקום שאמרנו בשחיטה פסולה הרי זו נבלה ואם אכל ממנה כזית לוקה משום אוכל נבלה שאין מוציא מידי נבלה אלא שחיטה כשרה כאשר צוה משה רבנו עליו השלום כמו שבארנו וכל ספק בשחיטה הרי הוא ספק נבלה והאוכל ממנה מכין אותו מכת מרדות 

בהמה שנטל ירך שלה וחללה עמה עד שתראה חסרה כשתרבץ הרי זו נבלה כמו שנחתך חציה ונחלקה לשני גופות ואין השחיטה מועלת בה וכן אם נשברה מפרקת ורב בשר עמה או שנקרעה מגבה כדג או שנפסק רב הקנה או שנקב הושט בכל שהוא במקום הראוי לשחיטה הרי זו נבלה מחיים ואין השחיטה מועלת בה ואחד הבהמה ואחד העוף בכל הדברים האלה 

שני עורות יש לו לושט החיצון אדם והפנימי לבן נקב האחד מהן בלבד כשרה נקבו שניהן בכל שהוא במקום הראוי לשחיטה הרי זו נבלה ובין שנשחטה במקום הנקב בין שנשחטה במקום אחר אין השחיטה מועלת בה נקבו שניהם זה שלא כנגד זה נבלה 

נקב הושט ועלה בו קרום וסתמו אין הקרום כלום והרי הוא נקוב כשהיה נמצא קוץ עומד בושט הרי זו ספק נבלה שמא נקב הושט ועלה קרום במקום הנקב ואינו נראה אבל אם נמצא הקוץ לארכו בושט אין חוששין לו שרב הבהמות המדבריות אוכלות הקוצים תמיד 

ושט אין לו בדיקה מבחוץ אלא מבפנים כיצד הופכו ובודק אם נמצא עליו טפת דם בידוע שהיה נקוב 

גרגרת שנפסק רב חללה במקום הראוי לשחיטה הרי זו נבלה וכן אם נקבה כאיסר נקבה נקבים קטנים אם נקבים שאין בהן חסרון הם מצטרפין לרבה ואם נקבים שיש בהם חסרון מצטרפין לכאיסר וכן אם נטלה ממנה רצועה מצטרפת לכאיסר ובעוף כל שאלו מקפל הרצועה או הנקבים שיש בהן חסרון ומניחן על פי הקנה אם חופה את רבו נבלה ואם לאו כשרה 

נקבה הגרגרת נקב מפלש משני צדדיה כדי שיכנס איסר לרחבו נבלה נסדקה לארכה אפלו לא נשתיר מן המקום הראוי בה לשחיטה אלא משהו למעלה ומשהו למטה כשרה 

גרגרת שנקבה ואין ידוע אם קדם שחיטה נקבה או אחר שחיטה נקבה נוקבין אותה עתה במקום אחר ומדמין הנקב לנקב אם נדמה לו מתרת ואין מדמין אלא מחליא גדולה לחליא גדולה או מקטנה לקטנה אבל לא מקטנה לגדולה שכל הקנה חליות חליות הוא ובין כל חליא וחליא חליא אחת קטנה משתיהן ורכה 

ישראל שאינו יודע חמשה דברים שמפסידין את השחיטה וכיוצא בהן מהלכות שחיטה שבארנו ושחט בינו לבין עצמו אסור לאכל משחיטתו לא הוא ולא אחרים והרי זו קרובה לספק נבלה והאוכל ממנה כזית מכין אותו מכת מרדות 

ואפלו שחט בפנינו ארבע וחמש פעמים שחיטה כשרה והרי שחיטה זו ששחט בינו לבין עצמו שחיטה נכונה וגמורה אסור לאכל ממנה הואיל ואינו יודע דברים המפסידים אפשר שיפסיד השחיטה והוא אינו יודע כגון שישהה או ידרס או ישחט בסכין פגומה וכיוצא באלו בלא כונתו 

ישראל שיודע הלכות שחיטה הרי זה לא ישחט בינו לבין עצמו לכתחלה עד שישחט בפני חכם פעמים רבות עד שיהיה רגיל וזריז ואם שחט תחלה בינו לבין עצמו שחיטתו כשרה 

היודע הלכות שחיטה ושחט בפני חכם עד שנעשה רגיל הוא הנקרא ממחה וכל הממחין שוחטין לכתחלה בינן לבין עצמן ואפלו נשים ועבדים אם היו ממחין הרי אלו שוחטין לכתחלה 

חרש שוטה וקטן ושכור שנתבלבלה דעתו ששחטו שחיטתן פסולה מפני שאין בהן דעת שמא יקלקלו לפיכך אם שחטו בפני היודע וראה אותן ששחטו כהגן שחיטתן כשרה 

מי שאינו ידוע אצלנו ששחט בינו לבין עצמו שואלין אותו אם נמצא יודע עקרי הלכות שחיטה שחיטתו כשרה 

הרי שראינו ישראלי מרחוק ששחט והלך לו ולא ידענו אם יודע אם אינו יודע הרי זו מתרת וכן האומר לשלוחו צא ושחט לי ומצא הבהמה שחוטה ואין ידוע אם שלוחו שחטה או אחר הרי זו מתרת שרב המצויין אצל שחיטה ממחין הן 

אבד לו גדי או תרנגול ומצאו שחוט בבית מתר שרב המצויין אצל שחיטה ממחים הן מצאו בשוק אסור שמא נתנבל ולפיכך השלך וכן אם מצאו באשפה שבבית אסור 

ממחה שנשתתק והרי הוא מבין ושומע ודעתו נכונה הרי זה שוחט לכתחלה וכן מי שאינו שומע הרי זה שוחט 

הסומא לא ישחט לכתחלה אלא אם כן אחרים רואים אותו ואם שחט שחיטתו כשרה 

עכו''ם ששחט אף על פי ששחט בפני ישראל בסכין יפה ואפלו היה קטן שחיטתו נבלה ולוקה על אכילתה מן התורה שנאמר  "וקרא לך ואכלת מזבחו" מאחר שהזהיר שמא יאכל מזבחו אתה למד שזבחו אסור ואינו דומה לישראל שאינו יודע הלכות שחיטה 

וגדר גדול גדרו בדבר שאפלו עכו''ם שאינו עובד עבודה זרה שחיטתו נבלה 

התחיל העכו''ם לשחט מעוט סימנין וגמר ישראל או התחיל ישראל וגמר העכו''ם פסולה ישנה לשחיטתו מתחלה ועד סוף אבל אם שחט העכו''ם דבר שאינו עושה אותו נבלה כגון ששחט חצי הגרגרת בלבד וגמר ישראל הרי זו כשרה 

ישראל מומר לעברה מן העברות שהיה ממחה הרי זה שוחט לכתחלה וצריך ישראל כשר לבדק את הסכין ואחר כך יתננה למומר זה לשחט בה מפני שחזקתו שאינו טורח לבדק ואם היה מומר לעבודה זרה או מחלל שבת בפרהסיא או אפיקורוס והוא הכופר בתורה ובמשה רבנו כמו שבארנו בהלכות תשובה הרי הוא כעכו''ם ושחיטתו נבלה 

מי שהוא פסול לעדות בעברה מן העברות של תורה הרי זה שוחט בינו לבין עצמו אם היה ממחה שאינו מניח דבר מתר ואוכל דבר אסור שזו חזקה היא על כל ישראל ואפלו הרשעים מהן 

אלו הצדוקין והביתוסין ותלמידיהן וכל הטועים אחריהן שאינן מאמינים בתורה שבעל פה שחיטתן אסורה ואם שחטו בפנינו הרי זו מתרת שאין אסור שחיטתן אלא שמא יקלקלו והם אינן מאמינין בתורת השחיטה לפיכך אינן נאמנין לומר לא קלקלנו 

כשהיו ישראל במדבר לא נצטוו בשחיטת החלין אלא היו נוחרין או שוחטין ואוכלין כשאר האמות ונצטוו במדבר שכל הרוצה לשחט לא ישחט אלא שלמים שנאמר  "איש איש מבית ישראל אשר ישחט שור" וגו'  "ואל פתח אהל מועד" וגו'  "למען אשר יביאו" וגו'  "וזבחו זבחי שלמים לה'" וגו' אבל הרוצה לנחר ולאכל במדבר היה נוחר 

ומצוה זו אינה נוהגת לדורות אלא במדבר בלבד בעת התר הנחירה ונצטוו שם שכשיכנסו לארץ תאסר הנחירה ולא יאכלו חלין אלא בשחיטה וישחטו בכל מקום לעולם חוץ לעזרה שנאמר  "כי ירחיב ה' אלהיך את גבולך" וגו'  "וזבחת מבקרך ומצאנך אשר נתן ה' אלהיך" וגו' וזו היא המצוה הנוהגת לדורות לשחט ואחר כך יאכל 

כבר בארנו בהלכות אסורי מאכלות שהטרפה האמורה בתורה היא הנוטה למות ולא נאמר  "טרפה" אלא שדבר הכתוב בהווה כגון שטרפה ארי וכיוצא בו ושברה ועדין לא מתה 

ויש שם חלאים אחרים אם יארעו לה תחשב טרפה והן הלכה למשה מסיני ושמונה מיני טרפות נאמרו לו למשה בסיני ואלו הן דרוסה נקובה חסרה נטולה פסוקה קרועה נפולה ושבורה 

אף על פי שכלן הלכה למשה מסיני הן הואיל ואין לך בפרוש בתורה אלא דרוסה החמירו בה וכל ספק שיסתפק בדרוסה אסור ושאר שבעה מיני טרפות יש בהן ספקין מתרים כמו שיתבאר 

הדרוסה הוא שיטרף הארי וכיוצא בו הבהמה וידרס עליה בידו או ידרס הנץ והנשר וכיוצא בהן על העוף ואין דריסה בבהמה גסה ובחיה גסה אלא לארי בלבד ובבהמה דקה מן הזאב ולמעלה ובגדיים וטלאים אפלו חתול ושועל ונמיה וכיוצא בהן יש להן דריסה וכל שכן בעופות 

והנץ יש לו דריסה ואפלו בעוף גדול ממנו אבל שאר עופות הדורסים יש להן דריסה בעוף שכמותן ואין להן דריסה בעוף שהוא גדול מהן 

ויש לחלדה דריסה בעופות וכלב אין לו דריסה כל עקר לא בעוף ולא בבהמה וחיה והנץ יש לו דריסה בגדיים וטלאים והוא שיקב בצפרניו לבית החלל 

אין דריסה אלא ביד הטורף אבל ברגליו אין חוששין לה ואין דריסה אלא בצפרן אבל בשן אין חוששין לה אלא אם כן נקב עד בית החלל בודקין שמא נקב אחד מן האיברים שנטרפת בנקיבתן ואין דריסה אלא בכונת הטורף אבל אם נפל הדורס ונשתקעו צפרניו בנטרף אין זו דריסה ואין דריסה אלא מחיים אבל אם דרס ונהרג ועדין ידו בדרוסה ולא שמט צפרניו ממנה אלא אחר מותו אין חוששין לה 

וכיצד דין הדרוסה כל מקום שאמרנו חוששין לה שוחטין את הנטרף ובודקין כל החלל שלו מכף הירך עד הקדקד אם נמצאת כלה שלמה מכל מיני טרפות ולא נמצא בה רשם הדריסה הרי זו מתרת ואם נמצא בה רשם הדריסה הרי זו טרפה ואסורה מן התורה 

אי זה הוא רשם הדריסה שיאדים הבשר כנגד בני מעים ואם נמק הבשר כנגד בני מעים עד שנעשה כבשר שהרופא גוררו מן החבורה רואין אותו הבשר כאלו חסר וטרפה 

ואם דרס בסימנין משיאדימו טרפה ודריסתן במשהו כיון שהאדים בהן כל שהוא מחמת דריסה טרפה 

ספק דרוסה אסורה עד שתבדק כדרוסה ודאית כיצד ארי שנכנס לבין שורים ונמצא צפרן בגבו של אחד מהן חוששין שמא ארי דרסו ואין אומרים שמא בכתל נתחכך וכן שועל או נמיה שנכנס לבין העופות והוא שותק והן מקרקרין חוששין שמא דרס אבל אם היה הוא נוהם והם מקרקרין מיראתו ומנהימתו הן מקרקרין וכן אם קטע ראש אחד מהן הנה נח רגזו וכן אם שתק הוא והם אין חוששין שאלו הזיק היו מקרקרין 

ספק שנכנס לכאן טורף או לא נכנס או שראינו ולא נודע אם זה מן הטורפין או אינו מן הטורפין אין חוששין וכן עוף שנכנס לבין העצים או לבין הקנים ויצא וראשו מנטף דם או צוארו אין חוששין לו שמא נטרף אלא אומרים שמא בעצים נזק 

נקובה כיצד אחד עשר איברים הן שאם נקב אחד מהן לחללו במשהו טרפה ואלו הן תרבץ הושט וקרום של מח הראש והלב עם הקנה שלו והמרה וקנה הכבד והקבה והכרס והמסס ובית הכוסות והדקין והראה עם הקנה שלה 

תרבץ הושט כבר בארנו שעורו ושהוא המקום מן הושט שאינו ראוי לשחיטה למעלה מן הושט אם נקב לחללו במה שהוא טרפה 

שני קרומות יש למח שבראש אם נקב העליון הסמוך לעצם בלבד הרי זו מתרת ואם נקב התחתון הסמוך למח טרפה ומשיתחיל המח להמשך לשדרה והוא מחוץ לפולין שהן תחלת הערף יהיה לקרומו דין אחר ואם נקב חוץ לפולין מתר 

המח עצמו שנקב או נתמעך והקרום קים כשרה ואם נשפך כמים או נמס כדונג טרפה 

הלב שנקב לבית חללו בין לחלל גדול שבשמאל בין לחלל קטן שבימין טרפה אבל אם נקב בשר הלב ולא הגיע לחללו מתר וקנה הלב והוא המזרק הגדול שיוצא ממנו לראה הרי הוא כלב ואם נקב לחללו במשהו טרפה 

מרה שנקבה וכבד סותמה מתרת ואם לא נסתם הנקב אף על פי שהוא סמוך לכבד טרפה 

נזיה שנמצאת במרה אם היתה כמו גרעינה של תמרה שאין ראשה חד מתרת ואם ראשה חד כגרעינת הזית אסורה שהרי נקבה אותה כשנכנסה וזה שלא יראה הנקב מפני שהגלד פי המכה 

קני הכבד והן המזרקין שבו שבהן הדם מתבשל אם נקב אחד מהן במשהו טרפה לפיכך מחט שנמצאת בחתוך הכבד אם היתה מחט גדולה והיה הקצה החד שלה לפנים בידוע שנקבה כשנכנסה ואם היה הראש העגל לפנים אומרין דרך סמפונות הלכה ומתרת 

היתה מחט קטנה הרי זו טרפה מפני ששני ראשיה חדין ודאי נקבה ואם נמצאת בסמפון הגדול שבכבד והוא הקנה הרחב שבאמצע שבו נכנס המאכל לכבד הרי זו מתרת ובשר כבד שהתליע מתרת 

קבה שנקבה וחלב טהור סותם את הנקב מתרת וכן כל נקב שהבשר או החלב המתר באכילה סותם אותו הרי זה מתר חוץ מחלב הלב והקרום שעל הלב כלו והמחצה שבאמצע הבטן המבדלת בין איברי המאכל ואיברי הנשימה והיא שקורעין אותה ואחר כך תראה הראה והיא הנקראת טרפש הכבד והמקום הלבן שבאמצעה וחלב המעי האחרון שבאיברים אלו אין מגנין לפי שהן קשין ונקב שנסתם באחד מהן אינו כסתום וחלב חיה שכנגדו בבהמה אסור אינו סותם אף על פי שהוא מתר באכילה 

כרס שנקב טרפה ואין לו דבר שיסתם אותו שהרי החלב שעליו אסור וכן המסס ובית הכוסות שנקב אחד מהן לחוץ טרפה ואם נקב אחד מהן לתוך חלל חברו מתרת 

מחט שנמצאת בעבי בית הכוסות מצד אחד כשרה ואם נקבה נקב מפלש לתוך חלל בית הכוסות ונמצאת טפת דם במקום הנקב טרפה שודאי קדם שחיטה נקב אבל אם אין דם במקום הנקב הרי זה מתר שודאי אחר שחיטה דחקה המחט ונקבה 

בהמה שהלעיטה דבר שנוקב בני מעיה כגון קרט של חלתית וכיוצא בו טרפה שודאי נוקב ואם היה ספק נוקב ספק אינו נוקב תבדק כל אחד מן בני המעים שפסלת המאכל סובבת בהן והן הנקראים דקין שנקב טרפה ויש מהן מלפפין ומקפין זו לפנים מזו בעגול כמו נחש שנכרך ואלו הן הנקראים הדרא דכנתה אם נקב אחד מהן לחברו כשרה שהרי חברו מגן עליו 

ומעים שנקבו ולחה סותמתן טרפה שאין זו סתימה עומדת בני מעים שבא זאב או כלב וכיוצא בהן ונטלן והרי הן נקובין אחר שהניחן תולין בו ומתרת ואין אומרין שמא במקום נקב נקב נמצאו נקובין ולא נודע אם קדם שחיטה נקבו אם אחר שחיטה נוקבין בהן נקב אחר ומדמין לו אם היה הנקב הראשון כמותו כשרה ואם היה ביניהן שנוי קדם שחיטה נקב וטרפה ואם משמשו הידים בנקב הספק כך צריך למשמש בנקב שמדמין לו ואחר כך עורכין זה לזה 

בני מעים שיצאו לחוץ ולא נקבו מתרת ואם נתהפכו אף על פי שלא נקבו טרפה שאי אפשר שיחזרו כמות שהיו אחר שנהפכו ואינה חיה 

המעי האחרון שהוא שוה ואין בו עקום והוא שהרעי יוצא בו מן הערוה והוא דבוק בין עקרי הירכים הוא הנקרא חלחלת אם נקב במשהו טרפה כשאר המעים במה דברים אמורים שנקב לחלל הבטן אבל אם נקב במקום הדבוק בירכים מתרת ואפלו נטל ממנו מקום הדבק כלו מתרת והוא שישתיר מארכו בשור כמו ארבע אצבעות 

העוף אין לו כרס ולא המסס ולא בית הכוסות אבל יש לו כנגדן זפק וקרקבן וכל הטרפות שוות הן בבהמה חיה ועוף וזפק שנקב גגו במשהו טרפה ואי זהו גגו של זפק זה שימתח עם הושט כשיאריך העוף צוארו אבל שאר הזפק שנקב מתר 

שני כיסין יש בקרקבן החיצון אדם כמו בשר והפנימי לבן כמו עור נקב זה בלא זה מתרת עד שינקבו שניהן במשהו ואם נקבו שניהן זה שלא כנגד זה מתר 

הטחול אינו מן האיברין שנקיבתן במשהו ולפיכך לא מנו אותו חכמים בכללן אלא יש לנקב שלו שעור שאינו שוה בכלו כיצד הטחול ראשו האחד עבה והשני דק כברית הלשון אם נקב בראש העבה נקב מפלש טרפה ואם נקב נקב שאינו מפלש אם נשאר תחתיו כעבי דינר של זהב מתר פחות מכאן הרי הוא כמפלש וטרפה אבל אם נקב הדק כשרה 

כל איבר שאמרו חכמים בו שאם נקב במשהו טרפה כך אם נטל כלו טרפה בין שנטל בחלי או ביד בין שנברא חסר וכן אם נברא בשני איברים מאותו איבר טרפה שכל היתר כנטול הוא חשוב כיצד נטל אחד מן המעים או המרה וכיוצא בהן בין בעוף בין בבהמה טרפה וכן אם נמצא בהן שתי מררות או שני מעים טרפה וכן כל כיוצא בהן אבל אם נטל הטחול או שנמצאו שנים מתרת שאינו בכלל המנויין 

המעי היתר שתטרף בו הבהמה הוא היתר מתחלתו ועד סופו עד שנמצאו שני מעים זה בצד זה מתחלה ועד סוף כמעי העוף או שהיה המעי יוצא כענף מן הבד והרי הוא מבדל בין בעוף בין בבהמה אבל אם חזר ונתערב עם המעי ונעשה אחד משני ראשיו והרי שניהם מבדלין באמצע הרי זו מתרת ואין כאן יתר 

שני קרומות יש על הראה אם נקב זה בלא זה מתרת ואם נקבו שניהן טרפה אפלו נגלד הקרום העליון כלו והלך לו מתרת והקנה שנקב מן החזה ולמטה במשהו טרפה והוא המקום שאינו ראוי לשחיטה בקנה למטה 

התחיל בשחיטה ושחט כל הקנה ואחר כך נקבה הראה ואחר כך גמר השחיטה הרי זו טרפה הואיל ונקבה קדם גמר שחיטה וכן כל כיוצא בזה 

אחד מסמפוני ראה שנקב אפלו נקב לחברו טרפה וראה שנקבה ועלה קרום במכה ונסתם הנקב אינו כלום נקבה האום של ראה אף על פי שדפן סותמתה טרפה ואם נקבה במקום חתוך האנות שלה והוא המקום שרובצת עליו כשרה 

במה דברים אמורים כשסתם מקום הנקב שבאנות בשר אבל אם נסמך הנקב לעצם אינו מגן ואם היה נקב האנות דבוק בעצם ובבשר מתרת 

האום של ראה שנמצאת סמוכה לדפן בין שהעלת צמחים בין שלא העלת חוששין לה שמא נקבה וכיצד עושין בה מפרקין אותה מן הדפן ונזהרין בה שלא תנקב אם נמצאת נקובה ונמצא בדפן מכה במקום הנקב תולין במכה ואומרים אחר שחיטה נקבה כשנפרק מן המכה ואם אין מכה בדפן בידוע שנקב זה בראה היה קדם השחיטה וטרפה 

הראה שנמצא בה מקום אטום כל שהוא שאין הרוח נכנסת בו ואינו נתפח הרי זו כנקובה וטרפה וכיצד בודקין אותו קורעין המקום שלא נתפח בשעת נפיחה אם נמצאת בו לחה מתרת שמחמת הלחה לא נכנסה שם הרוח ואם לא נמצאת בו לחה נותנין עליו מעט רק או תבן או כנף וכיוצא בהן ונופחין אותה אם נתנדנד כשרה ואם לאו טרפה שאין הרוח נכנסת לשם 

ראה שתשמע בה הברה כשנופחין אותה אם נכר המקום שממנו תשמע ההברה מושיבין עליו רק או תבן וכיוצא בו אם נתנדנד בידוע שהיא נקובה וטרפה ואם לא נכר המקום מושיבין אותה במים פושרין ונופחין אותה אם בקבק המים טרפה ואם לאו בידוע שקרום התחתון בלבד נקב והרוח תנהג בין שני הקרומות ומפני זה ישמע בה קול דממה בשעת נפיחה 

זה עקר גדול יהיה בידך שכל ראה שנופחין אותה בפושרין ולא יבקבק המים הרי היא שלמה מכל נקב 

ראה שנשפכה כקיתון וקרום העליון שלה קים שלם בלא נקב אם הסמפונות עומדים במקומם ולא נמוחו כשרה ואם נמוח אפלו סמפון אחד טרפה כיצד עושין נוקבין אותה ושופכין אותה בכלי שהוא שוע באבר וכיוצא בו אם נראה בה חוטין לבנין בידוע שנמקו הסמפונות וטרפה ואם לאו בשר הראה בלבד הוא שנמוק וכשרה 

ראה שנמצאו בה אבעבועות אם היו מלאים רוח או מים זכים או לחה הנמשכת כדבש וכיוצא בו או לחה יבשה וקשה אפלו כאבן הרי זו מתרת ואם נמצאת בהן לחה סרוחה או מים סרוחין או עכורין הרי זו טרפה וכשמוציא הלחה ובודק אותה צריך לבדק הסמפון שתחתיה אם נמצא נקוב טרפה 

ראה שנמצאו בה שתי אבעבועות סמוכות זו לזו טרפה שהדבר קרוב הרבה שיש נקב ביניהן ואין להן דרך בדיקה היתה אחת ונראה כשתים נוקבין האחת אם שפכה לה האחרת אחת היא ומתרת ואם לאו טרפה 

הראה שנתמסמסה טרפה כיצד כגון שנמצאת שלמה וכשתולין אותה תחתך ותפל חתיכות חתיכות ראה שנמצאת נקובה במקום שיד הטבח ממשמש מתרת ותולין בידו ואומרין מיד הטבח נקבה אחר השחיטה נמצא הנקב במקום אחר ואין ידוע אם קדם שחיטה או אחר שחיטה נוקבין בה נקב אחר ומדמין כשם שעושים בבני מעים 

ואין מדמין מראה של בהמה דקה לראה של בהמה גסה אלא מדקה לדקה ומגסה לגסה נמצא הנקב באחד מן האבעבועות הרי זו טרפה ואין אומרין נקוב אבעבוע אחר ונערך שאין הדבר נכר 

מחט שנמצאת בראה נופחין אותה אם לא יצא ממנה רוח בידוע שזאת המחט דרך סמפונות נכנסה ולא נקבה ואם נתחתכה הראה קדם נפיחה ונמצאת בה המחט הרי זו אסורה שהדבר קרוב שנקבה כשנכנסה 

תולעת שהיתה בראה ונקבה ויצאה והרי הראה נקובה בתולעת הרי זו מתרת חזקתה שאחר שחיטה תקוב ותצא יש שם מראות שאם נשתנה מראה האיבר לאותו המראה הרע הרי הוא כנקוב שאותו הבשר שנשתנו מראיו למראה זה כמת הוא חשוב וכאלו הוא הבשר שנהפך עינו אינו מצוי וכן הוא אומר  "ומחית בשר חי בשאת"  "וביום הראות בו בשר חי" מכלל ששאר הבשר שנשתנה אינו חי 

ראה שנשתנו מראיה בין מראה כלה בין מראה מקצתה אם נשתנית למראה המתר אפלו נשתנית כלה מתרת ואם נשתנה למראה האסור אפלו כל שהוא טרפה שהמראה האסור כנקב הוא חשוב כמו שבארנו 

וחמש מראות אסורות יש בראה ואלו הן שחורה כדיו או ירקה כעין כשות או כעין חלמון ביצה או כעין חריע או כמראה הבשר וחריע הוא הצבע שצובעים בו הבגדים והוא דומה לשערות אדמות מעט ונוטות לירקה 

נמצאת כעין חריות של דקל אוסרין אותה מספק שזה קרוב למראה האסור וכל המראות האלו אין אוסרין בהם עד שנופחים אותה וממרס בה בידו אם נשתנית למראה המתר מתרת ואם עמדה בעינה אסורה 

ארבע מראות מתרות יש בה ואלו הן שחורה ככחול או ירקה כחציר או אדמה או כמראה הכבד ואפלו היתה הראה כלה טלאים טלאים נקדות נקדות מארבע מראות אלו הרי זו מתרת 

עוף שנפל לאור והוריק לבו או כבדו או קרקבנו או שהאדימו המעים שלו בכל שהוא הרי זו טרפה שכל הירקים שהאדימו או האדמים שהוריקו מחמת האור בעוף הרי הן כמי שנטלו וטרפה והוא שיעמדו במראה זה אחר ששלקו אותן מעט וממרסין בהן 

כל עוף שנמצאת הכבד שלו כמראה בני מעים או שנשתנו שאר בני מעים ועמדו בשנוין אחר שליקה ומריסה כמו שבארנו בידוע שנפל לאור ונחמרו בני מעיו וטרפה ולא עוד אלא בני מעים של עוף שלא נמצא בהם שנוי וכשנשלקו נשתנו והאדימו הירקים והוריקו האדמים בידוע שנפל לאור ונחמרו בני מעיו וטרפה וכן הושט שנמצא העור החיצון שלו לבן והפנימי אדם בין בעוף בין בבהמה הרי הוא כאלו אינו וטרפה 

חסרה כיצד שני איברים הן שאם חסר ממנינם טרפה ואלו הן הראה והרגלים וחמש אנות יש לראה כשיתלה אותה אדם בידו ופני ראה כנגד פניו שלש מן הימין ושתים מן השמאל ובצד ימין ממנה כמו אזן קטנה ואינה בצד האנות ויש לה כמו כיס בפני עצמה והיא בתוך הכיס ואזן זו קטנה היא הנקרא ורדא מפני שהיא דומה לורד ואינה מן המנין לפיכך אם לא נמצאת הורדא מתרת שכך היא דרכה יש בהמות תמצא בהם ויש בהמות לא תמצא בהם ואם נמצאת נקובה אף על פי שהכיס שלה סותם את הנקב הרי זו טרפה 

חסר מנין האנות ונמצאת אחת מן השמאל או שתים מן הימין טרפה ואם נמצאו שתים בימין וזאת הורדא הרי זו מתרת 

נתחלפו האנות ונמצאו שלש מן שמאל ושתים מן הימין בלא ורד או שהיה הורד עם השלש בצד שמאל הרי זו טרפה שהיא חסרה מצד הימין 

נתוספו האנות במנינם אם היתה האזן היתרה בצד האנות או מלפני הראה שהוא לעמת הלב מתרת ואם היתה על גבה שהוא לעמת הצלעות הרי זו טרפה שהיתר כחסר והוא שתהיה כמו עלה של הדס אבל פחות מזה אינה אזן ומתרת 

אזן שנמצאת דבוקה בחברתה הסמוכה לה מתרת ואם נסמכו שלא על הסדר כגון שנסמכה ראשונה לשלישית טרפה 

נמצאו שתי האנות כאנה אחת ואינן נראות כשתים דבוקות אם היה ביניהן כמו עלה ההדס בין בעקרן בין באמצען בין בסופן כדי שיכר שהן שתים דבוקות מתרת ואם לאו הרי זו חסרה וטרפה 

נמצאת כלה שתי ערוגות ואין לה חתוך אזנים טרפה וכן אם חסר גוף הראה אף על פי שלא נקבה הרי זו כמי שחסר מנין האנות וטרפה לפיכך אם נמצא ממנה מקום יבש עד שיפרך בצפרן הרי זו כחסר וטרפה ואפלו היה כל שהוא 

ראה שנמצאת נפוחה כמו עקר חריות של דקל אוסרין אותה מספק שזו תוספת משנה בגופה ושמא התוספת בגוף כחסרון כמו שאמר במנין 

הבהמה שפחדה ויראה עד שצמקה הראה שלה וקרבה להיות יבשה אם פחדה בידי שמים כגון ששמעה קול רעם או ראתה זקים וכיוצא בזה מתרת ואם פחדה בידי אדם כגון ששחטו לפניה בהמה אחרת וכיוצא בזה הרי זו כחסרה וטרפה 

כיצד בודקין אותה מושיבין את הראה במים מעת לעת ואם היה זמן הקר מושיבין אותה במים פושרין ובכלי שאין המים מתמצין מגבו ונזלים כדי שלא יצנו במהרה ואם היה זמן החם מושיבין אותה במים צונן בכלי שהמים מתמצין מגבו כדי שישארו קרים אם חזרה לבריתה הרי זו בידי שמים ומתרת ואם לא חזרה בידי אדם היא וטרפה 

בהמה שהיתה חסרה רגל בתחלת בריתה טרפה וכן אם היתה יתרה רגל שכל היתר כחסר הוא אבל אם היו לה שלש ידים או יד אחת מתרת לפיכך אם נחתך היד שלה מתרת נחתך הרגל מן הארכבה ולמעלה טרפה מן הארכבה ולמטה מתרת באי זו ארכבה אמרו בארכבה שהוא סוף הירך הסמוך לגוף 

נשבר העצם למעלה מן הארכבה אם יצא כלו או רבו לחוץ הרי זה כמה שנחתך ונפל וטרפה ואם היה הבשר או העור חופה רב עביו ורב הקפו של עצם שנשבר הרי זו מתרת ואפלו נפל מקצת העצם שנשבר והלך לו וגידים הרכים אינן חשובין כבשר 

צמת הגידין הן בבהמה ובחיה למעלה מן העקב במקום שתולין בו הטבחים הבהמה והן שלשה גידין לבנים אחד עבה ושנים דקים וממקום שיתחיל והן קשים ולבנים עד שיסור הלבן מהן ויתחילו להתאדם ולהתרכך הוא צמת הגידים והוא כארך שש עשרה אצבעות בשור 

ומנין גידים אלו בעוף ששה עשר גידין תחלתן מן העצם של מטה מאצבע יתרה עד סוף הרגל שהוא עשוי קשקשים קשקשים 

בהמה שנחתכו רגליה במקום צמת הגידין טרפה ואל תתמה ותאמר כיצד תחתך למעלה מצמת הגידים והיא מתרת עד שתחתך למעלה מן הארכבה העליונה כמו שבארנו ואם נחתך למטה מצמת הגידים אסורה שבטרפות תחתך מכאן ותחיה ומכאן ותמות ולא נאסרה בהמה זו מפני שהיא חתוכת רגל ממקום זה אלא מפני שנחתכו הגידין שחתיכתן מכלל הטרפות כמו שיתבאר 

נטולה כיצד שלשה איברים הן שאם נטלו טרפה ואף על פי שאין בהן דין נקב ולא דין חסרון ואלו הן צמת הגידים והכבד ולחי העליון 

וכבר בארנו שהבהמה שנחתך רגלה וכן העוף במקום צמת הגידים לא נעשו טרפה אלא מפני שנחתכו הגידין לפיכך אם נחתכו הגידים לבדם והרגל קימת טרפה שהרי נטלה צמת הגידים 

נחתך בבהמה האחד העבה לבדו מתרת שהרי נשארו שנים נחתכו השנים הדקין מתרת שהרי האחד העבה גדול שניהן והרי לא נטל כל הצמת אלא מעוטה נחתך רבו של כל אחד מהן טרפה ואין צריך לומר שנחתכו כלן או נטלו כלן 

ובעוף אפלו נחתך רבו של  אחד מן הששה עשר טרפה 

ועוף שנשתברו אגפיו מתר כבהמה שנחתכו ידיה 

כבד שנטלה כלה טרפה ואם נשתיר ממנה כזית במקום שהיא תלויה בו וכזית במקום מרה הרי זו מתרת נדלדלה הכבד והרי היא מערה בטרפש שלה מתרת נטל ממנה מקום שהיא תלויה בו ומקום המרה ואף על פי שהשאר קים כמו שהוא טרפה 

נשאר בה כזית במקום מרה וכזית במקום שהיא תלויה בו כשרה אבל היה מפזר מעט בכאן ומעט בכאן או שהיה מרדד או שהיה ארך כרצועה הרי זו ספק ויראה לי שהיא אסורה 

לחי העליון שנטל טרפה אבל אם נטל התחתון כגון שנגמם עד מקום הסימנין ולא נעקרו הרי זו מתרת 

כל איבר שנאמר בו שאם היה חסר טרפה כך אם נטל טרפה אבל איבר שנאמר בו אם נטל טרפה אינה נאסרת אלא אם נחתך אותו איבר אבל אם נבראת חסרה אותו איבר הרי זו מתרת שאם לא תאמר כן נמצאת החסרה והנטולה אחת וכל איבר שנאמר בו שאם נטל מתרת קל וחמר אם חסר מתחלת בריתה ולא נברא שהיא מתרת 

בהמה שנטלה האם שלה והוא בית הרחם או שנטלו הכליות הרי זו מתרת לפיכך אם נבראת בכוליא אחת או בשלש כליות מתרת וכן אם נקבה הכוליא מתרת 

אף על פי שהכוליא שנטלה או חסרה מתרת אם נמצאת קטנה ביותר והקטנה בדקה עד כפול ובגסה עד כענב טרפה וכן אם לקתה הכוליא והוא שיעשה בשרה כבשר המת שהבאיש אחר ימים שאם תאחז במקצתו יתמסמס ויפל והגיע חלי זה עד הלבן שבתוך הכוליא הרי זו טרפה וכן אם נמצאת בכוליא לחה אף על פי שאינה סרוחה או שנמצא בה מים עכורין או סרוחים הרי זו טרפה אבל אם נמצאו בה מים זכים הרי זו מתרת 

פסוקה כיצד חוט השדרה שנפסק העור החופה את המח טרפה ובלבד שיפסק רב הקפו אבל אם נסדק העור לארכו או נקב מתרת וכן אם נשברה השדרה ולא נפסק החוט שלה או שנתמעך המח שבתוך החוט ונתנדנד הואיל ועורו קים הרי זו מתרת 

המרך המח ונשפך כמים או כדונג שנמס עד שימצא החוט כשמעמידו אינו עומד הרי זו טרפה ואם אינו יכול לעמד מפני כבדו הרי זו ספק 

עד היכן חוט השדרה תחלתו מבחוץ לפולין שבתחלת הערף עד סוף פרשה שניה שלא ישאר אחריה אלא פרשה שלישית הסמוכה לתחלת האליה 

ושלש פרשיות הן ואלו הן שלשה עצמות דבוקין זה בזה למטה מחליות של שדרה וחוט השדרה בעוף עד בין אגפיים אבל למטה ממקומות אלו אין משגיחין על החוט הנמשך לשם בין שנפסק עורו בין שנמרך המח 

קרועה כיצד בשר החופה את רב הכרס והוא המקום מן הבטן שאם יקרע יצא הכרס אם נקרע בשר זה טרפה אף על פי שלא הגיע הקרע לכרס עד שנראית אלא כיון שנקרע רב עבי הבשר הזה או נטל טרפה וכמה שעור הקרע בארכו ארך טפח ואם היתה בהמה קטנה ונקרע רב ארך הבשר החופה את הכרס אף על פי שאין בארך הקרע טפח טרפה הואיל ונקרע רבה 

נקדר הבשר הזה בעגול או בארך אם היה יתר מכסלע והוא כדי שיכנס בו שלש גרעיני תמרה זו בצד זו בדחק הרי זו טרפה שאם ימתח קרע זה יעמד על טפח 

בהמה שנפשט העור שעליה כלו בין שנקרע ביד או בחלי ונמצא בשר בלא עור הרי זו טרפה וזו היא שנקראת גלודה ואם נשאר מן העור רחב סלע על פני כל השדרה ורחב סלע על הטבור ורחב סלע על ראשי איבריה הרי זו מתרת ואם נטל כרחב סלע מעל כל פני השדרה או מעל הטבור או מעל ראשי איבריה ושאר כל העור קים הרי זו ספק ויראה לי שמתירין אותה 

נפולה כיצד הרי שנפלה הבהמה ממקום גבוה שגבהו עשרה טפחים או יתר ונתרסק איבר מאיבריה הרי זו טרפה וכיצד הוא הרסוק שיתרוצץ האיבר ויחלה מחמת הנפילה עד שתפסד צורתו ותארו אף על פי שלא נקב ולא נסדק ולא נשבר הרי זו טרפה וכן אם הכה אותה באבן או במטה ורצץ איבר מאיבריה טרפה באי זה איברים אמרו באיברים שבחלל הגוף 

בהמה שנפלה מן הגג אם הלכה אין חוששין לה ואם עמדה ולא הלכה חוששין לה קפצה מחמת עצמה אין חוששין לה הניחה למעלה ומצאה למטה אין חוששין לה שמא נפלה 

זכרים המנגחין זה את זה אין חוששין להן נפלו לארץ חוששין להן וכן בהמה שהיתה מגררת רגליה אין חוששין לה שמא נתרסקו איבריה או שמא נפסק החוט של שדרה 

גנבים שגונבין הטלאים ומשליכין אותן לאחורי הדיר אין חוששין להן משום רסוק איברים מפני שאין משליכין אותן אלא בכונה שלא ישתברו ואם החזירום והשליכום לדיר מחמת יראה חוששין להן מחמת תשובה אין חוששין להן מפני שמתכון להחזירם שלמים ויזהרו בהשלכתן 

שור שהרביצוהו לשחיטה אף על פי שנפל נפילה גדולה שיש לה קול בעת שמפילין אותו אין חוששין לו מפני שנועץ צפרניו ומתחזק עד שמגיע לארץ 

הכה הבהמה על ראשה והלכה לה המכה כלפי זנבה או על זנבה והלכה לה כלפי ראשה ואפלו הכה אותה במטה על כל השדרה אין חוששין לה ואם יש במטה חליות חליות חוששין לה ואם הגיע ראש המטה למקצת השדרה חוששין לה וכן אם הכה לרחב השדרה חוששין לה 

עוף שנחבט על דבר קשה כגון כרי של חטים או קפה של שקדים וכיוצא בהן חוששין לרסוק איברים ואם נחבט על דבר רך כגון כסות כפולה והתבן והאפר וכיוצא בהן אין חוששין לו 

נדבקו כנפיו בדבק בשעת צידה ונתחבט אם בכנף אחת נאחז אין חוששין לו ואם נאחז בשתי כנפיו ונתחבט בגופו חוששין לו 

נחבט על פני המים אם שט מלא קומתו ממטה למעלה לעמת המים אין חוששין לו אבל אם שט ממעלה למטה עם הלוך המים חוששין לו שמא המים הם המוליכין אותו ואם קדם לתבן או קש שמהלכין על גבי המים הרי זו שט מחמת עצמו ואין חוששין לו 

כל מקום שאמרנו אין חוששין לה מתר לשחט מיד ואינו צריך לבדק שמא נתרסק איבר וכל מקום שאמרנו חוששין לה אם שחטה צריך לבדק כנגד כל החלל כלו מקדקד הראש עד הירך אם מצא בה טרפה מן הטרפות שמנינו או שנתרסק איבר מן האיברים שבפנים ונפסדה צורתו הרי זו טרפה אפלו נתרסק איבר מן האיברים שאם נטלו כשרה כגון טחול וכליות הרי זו טרפה חוץ מבית הרחם שאם נתרסק הרי זו מתרת 

והסימנין אינן צריכין בדיקה בכאן שאין הנפילה ממעכת אותן 

נפלה מן הגג ולא עמדה אסור לשחט אותה עד שתשהא מעת לעת ואם שחט בתוך זמן זה הרי זו טרפה וכששוחט אותה אחר מעת לעת צריכה בדיקה כמו שבארנו 

וכן מי שדרס ברגלו על העוף או שדרסתו בהמה או שטרפו לכתל והרי הוא מפרכס משהין אותו מעת לעת ואחר כך שוחטין אותו ובודקין אותו כדרך שבארנו 

סימנים שנדלדלו רבן טרפה ואפלו שלא מחמת נפילה וכן אם נתקפלו שהרי אינן ראויין לשחיטה אבל אם נתפרק רב תרבץ הושט מן הלחי הרי זו מתרת שאין התרבץ ראוי לשחיטה כמו שבארנו 

שבורה כיצד הוא שנשתברו רב צלעותיה וצלעות הבהמה הן אחת עשרה מיכן ואחת עשרה מיכן נשתברו שש מיכן ושש מכאן או אחת עשרה מכאן ואחת מכאן טרפה והוא שנשברו מחצין של מול השדרה 

נשברו שש מכאן ושש מכאן אם היו צלעות גדולות שיש בהן מח טרפה ואם לאו אף על פי שהן רב ואף על פי שנשברו כלפי השדרה מתרת וכן אם נעקרו רב צלעותיה טרפה ואם נעקרה אפלו צלע אחת וחצי חליתה עמה שהצלע תקועה בה הרי זו טרפה וכן אם נעקרה מן השדרה חליא אחת אפלו היתה מן החליות שלמטה מן הכסלים שאין בהן צלעות הרי זו טרפה 

בהמה שנשמט הירך שלה מעקרו ויצא מן הכף שלו אם נתאכלו ניביו והן היתדות שבעצם הכף שיוצאת על העצם הזכר ואוחזת אותו הרי זו טרפה ואם לא נתאכלו מתרת 

וכן בעוף אם נשמט ירכו טרפה נשמט כנפו מעקרו חוששין שמא נקבה הראה שלו ולפיכך בודקין אותה ואחר כך יאכל ובהמה שנשמטה ידה מעקרה מתרת ואין חוששין לה 

גלגלת בהמה או חיה שנטל ממנה כסלע אף על פי שלא נקב הקרום טרפה ואם נקבו נקבים שיש בהן חסרון כלן מצטרפין לכסלע 

וכן גלגלת שנחבס רב גבהה ורב הקפה טרפה אף על פי שהקרום שלם ולא חסר ממנה כלום נחבס רב גבהה והרי רב הקפה קים או שנחבס רב הקפה והרי רב גבהה קים הרי זו ספק טרפה ויראה לי שאוסרין אותה 

עוף של מים כגון אוזים אם נקב עצם גלגלתו אף על פי שלא נקב קרום של מח טרפה מפני שקרומו רך עוף היבשה שהכתו חלדה על ראשו או שנגף באבן או בעץ מניח ידו בצד הנקב ונועץ או מכניס ידו לתוך פיו ודוחק למעלה אם יצא המח מן הנקב בידוע שנקב הקרום וטרפה ואם לאו מתר 

בהמה שאחזה דם או שהיתה מעשנת או מצננת או שאכלה סם שהורג הבהמה או שתתה מים הרעים הרי זו מתרת אכלה סם שהורג את האדם או שנשכה נחש וכיוצא בו מתרת משום טרפה ואסורה מפני סכנת נפשות 

נמצאו כל הטרפות המנויות כשיפרטו ואפשר שימצאו בבהמה וחיה שבעים ואלו הן על הסדר שנתבארו בחבור זה  דרוסה  נקב תרבץ הושט  נקב קרום של מח  נתמסמס המח עצמו  נקב הלב עצמו לבית חללו  נקב קנה הלב  נקבה המרה  נקבו קני הכבד  נקבה הקבה  נקב הכרס י נקב המסס י נקב בית הכוסות י נקבו מעיה י יצאו המעים לחוץ ונהפכו ט נקב הטחול בעביו ט חסרה המרה י נמצאו שתי מררות י חסרה הקבה י נמצאו שתי קבות  חסר הכרס כ נמצאו שני כרסים כ חסר המסס כ נמצאו שני מססים כ חסר בית הכוסות כ נמצאו שני בתי הכוסות כ חסר אחד מן המעים כ נמצאו שני מעים כ נקבה הראה כ נקב הקנה למטה במקום שאינו ראוי לשחיטה  נקב סמפון מסמפוני ראה אפלו לחברו ל נאטם מקום מן הראה ל נמק סמפון מסמפוני הראה ל נמצאה לחה סרוחה בראה ל נמצאו בה מים סרוחים ל נמצאו בה מים עכורין אף על פי שלא הסריחו ל נתמסמסה הראה ל נשתנו מראיה ל נהפך הושט במראיו ל חסרה הראה ממנין האנות  נתחלפו האנות מ הותירו האנות מגבה מ נסרכה אנה לאנה שלא כסדרן מ נמצאה הראה בלא חתוך אזנים מ חסר מקצת הראה מ יבש מקצת גופה מ נמצאה הראה נפוחה ועומדת מ צמקה הראה מפחד אדם מ חסר הרגל בין מתחלת בריתו בין שנחתך מ או שהיתה יתרה רגל  נטלה צמת הגידים נ נטלה הכבד נ נטל לחי העליון נ כוליא שהקטינה ביותר נ כוליא שלקתה נ כוליא שנמצאת בה לחה נ כוליא שנמצאו בה מים עכורין אף על פי שאינן סרוחין נ כוליא שנמצאו בה מים סרוחין נ נפסק חוט השדרה נ נמרך מח חוט השדרה ונתמסמס  נקרע רב הבשר החופה את הכרס ס נגלד העור שעליה ס נתרסקו איבריה מנפילה ס נדלדלו הסימנין ס נשתברו רב צלעותיה ס נעקרו רב צלעותיה ס נעקרה צלע אחת בחליתה ס נעקרה חליה אחת ס נשמט הירך מעקרו ס חסרה הגלגלת כסלע  נחבס רב הגלגלת ונתרוצץ 

אלו השבעים חליים שאוסרין את הבהמה ואת החיה משום טרפה כבר נתבאר כל אחד מהן ומשפטיו וכל שאפשר מהן שימצא בעוף באיברין המצויין לעוף ולבהמה דינו בבהמה ובעוף אחד הוא חוץ מטרפות שבכוליא ושבטחול ושבאנות הראה מפני שהעוף אין לו חתוך אנות כבהמה ואם ימצא אין לו מנין ידוע וטחול העוף עגל כמו ענב ואינו כטחול בהמה וטרפות שבכוליא ושבטחול לא מנו אותן בבהמה כדי שיהיה כנגדן בעוף ולפיכך לא נתנו לכוליא שהקטינה שעור בעוף וכן כל כיוצא בזה 

ושתי טרפות יש בעוף יתר על הבהמה ואף על פי שיש לה אותן האיברים ואלו הן עוף שנשתנו מראה בני מעיו מחמת האור ועוף המים שנקב עצם ראשו 

ואין להוסיף על טרפות אלו כלל שכל שארע לבהמה או לחיה או לעוף חוץ מאלו שמנו חכמי דורות הראשונים והסכימו עליהן בבתי דיני ישראל אפשר שתחיה ואפלו נודע לנו מדרך הרפואה שאין סופה לחיות 

וכן אלו שמנו ואמרו שהן טרפה אף על פי שיראה בדרכי הרפואה שבידינו שמקצתן אינן ממיתין ואפשר שתחיה מהן אין לך אלא מה שמנו חכמים שנאמר  "על פי התורה אשר יורוך" 

כל טבח שהוא יודע הטרפות האלו והרי הוא בחזקת כשרות מתר לו לשחט ולבדק לעצמו ולמכר ואין בזה חשש שעד אחד נאמן באסורין בין יש לו הניה בעדותו בין אין לו הניה בעדותו וכבר בארנו שאין לוקחין בשר מטבח ששוחט ובודק לעצמו בחוצה לארץ או בארץ ישראל בזמן הזה אלא אם כן היה ממחה ואם יצאת טרפה מתחת ידו מנדין אותו ומעבירין אותו ואינו חוזר לכשרותו עד שילך למקום שאין מכירים אותו ויחזיר אבדה בדבר חשוב או יוציא טרפה לעצמו בדבר חשוב 

כל בהמה או עוף שנולד בהן ספק טרפות מטרפות אלו כגון בהמה שנפלה ולא הלכה או שנדרסה בידי חיה ואין ידוע אם האדים בשר כנגד בני מעים או לא האדים או שנחבסה גלגלתה ואין ידוע אם רבה או מעוטה וכיוצא בדברים אלו אם היה זכר ושהה שנים עשר חדש הרי זו בחזקת שלמה כשאר כל הבהמות ואם היתה נקבה עד שתלד ובעוף בזכר שנים עשר חדש ובנקבה עד שתלד כל הביצים של טעינה הראשונה ותטען טעינה שניה ותלד 

ואסור למכר ספק טרפה זו לנכרי בתוך זמן זה שמא ימכרנה לישראל 

כל בהמה חיה ועוף בחזקת בריאים הם ואין חוששין להם שמא יש בהן טרפה לפיכך כשישחטו שחיטה כשרה אינן צריכין בדיקה שמא יש בהן אחת מן הטרפות אלא הרי הן בחזקת התר עד שיולד להן דבר שחוששין לו ואחר כך בודקין על אותו דבר בלבד 

כיצד כגון שנשמט הגף של עוף בודקין את הראה שמא נקבה נפלה הבהמה בודקין אותה שמא נתרסקו איבריה נתרצץ עצם הראש בודקין קרום של מח שמא נקב הכה אותה קוץ או נזרק בה חץ או רמח וכיוצא בהן ונכנס לחללה חוששין לה וצריכה בדיקה כנגד כל החלל שמא נקב אחד מן האיברין שתטרף בנקיבתן וכן כל כיוצא בזה 

לפיכך ראה שהעלתה צמחין או שנמצאו סרכות כמו חוטין תלויין ממנה ולדפן או ללב או לטרפש הכבד חוששין לה שמא נקבה וצריכה בדיקה וכן אם נמצא בה אבעבוע מלא לחה חוששין שמא נקב סמפון שתחתיו וצריכה בדיקה 

מן הדין היה על דרך זו שאם נמצאת הראה תלויה בסרכות כמו חוטין אם היו מן האום של ראה ולדפן או שהיו ללב או לטרפש הכבד שחותכים את הסרכא ומוציאין את הראה ונופחין אותה בפושרין אם נמצאת נקובה טרפה ואם לא נתבעבע המים הרי היא שלמה מכל נקב ומתרת וסרכא זו לא היתה במקום נקב או שמא נקב קרום העליון בלבד ומעולם לא ראינו מי שהורה כך ולא שמענו מקום שעושין בו כך 

ואף על פי שאלו הן הדברים הנראין מדברי חכמי הגמרא המנהג הפשוט בישראל כך הוא כששוחטין את הבהמה או את החיה קורעין את הטרפש של כבד ובודקין את הראה במקומה אם לא נמצאה תלויה בסרכא או שנמצאה סרכא בין אזן מאזני הראה ולבשר שבמקום רביצתה בין בשר שבין הצלעות בין בשר שבחזה או שנמצאה סרכא מאזן לאזן על הסדר או מן האום לאזן הסמוכה לה הרי אלו מתירין אותה 

ואם נמצא חוט יוצא מן האום של ראה לאיזה מקום שימשך ואפלו היה כחוט השערה אוסרין אותה 

וכן אם היה מן הראה חוט משוך ללב או לטרפש הכבד או לכיס הלב או לורדא בין שהיה החוט מן האום של ראה בין שהיה מן האזן ואפלו היה כחוט השערה אוסרין אותה וכן ורדא שנמצאת דבוקה בכיסה או חוט יוצא ממנה לכיסה אוסרין אותה וחוט היוצא מאזן לאזן שלא על הסדר אוסרין אותה 

יש מקומות שמנהגן אם מצאו סרכא מן האזן לבשר ולעצם שבצלעות והסרכא דבוקה בשתיהן אוסרין אותה ואבא מרי מן האוסרין ואני מן המתירין ומעוט מקומות מתירין אפלו נדבקה בעצם לבדו ואני אוסר 

ויש מקומות שנופחין הראה שמא יש בה נקב ורב המקומות אין נופחין שהרי לא נולד דבר שגורם לחשש ומעולם לא נפחנו ראה בספרד ובמערב אלא אם נולד לנו דבר שחוששים לו 

ודברים האלו כלן אינן על פי הדין אלא על פי המנהג כמו שבארנו ומעולם לא שמענו במי שבדק עוף אלא אם נולד לו חשש 

מי ששחט את הבהמה וקרע את הבטן וקדם שיבדק את הראה בא כלב או עכו''ם ונטל את הראה והלך לו הרי זו מתרת ואין אומרים שמא נקובה היתה או שמא דבוקה היתה שאין מחזיקין אסור אלא הרי זו בחזקת התר עד שיודע במה נטרפה וכשם שאין חוששין לקרום מח ולשדרה וכיוצא בהן כך לא נחוש לראה שאבדה ואין בזה מנהג שדבר שאינו מצוי אין בו מנהג 

בא העכו''ם או הישראל והוציא הראה קדם שתבדק והרי היא קימת נופחין אותה ואף על פי שאין אנו יודעין אם היו שם צמחין או לא היו מפני פשוט המנהג 

יש מקומות שאם נמצאו סרכות מדלדלות מן הראה אף על פי שאינן דבוקות לא לדפן ולא למקום אחר אוסרין אותה ודבר זה הפסד גדול הוא ואבוד ממון לישראל ומעולם לא נהגו זה לא בצרפת ולא בספרד ולא נשמע זה במערב ואין ראוי לנהג במנהג זה אלא נופחין אותה בלבד אם נמצאת שלמה מן הנקב הרי זו מתרת 

השוחט אותו ואת בנו ביום אחד הבשר מתר באכילה והשוחט לוקה שנאמר  "אתו ואת בנו לא תשחטו ביום אחד" ואינו לוקה אלא על שחיטת האחרון לפיכך אם שחט אחד משניהן ובא חברו ושחט את השני חברו לוקה 

אסור אותו ואת בנו נוהג בכל זמן ובכל מקום בחלין ובמקדשין בין קדשים הנאכלין בין קדשים שאינן נאכלין לפיכך הראשון ששחט בעזרה והשני בחוץ או הראשון בחוץ והשני בעזרה בין שהיו שניהן חלין או שניהן קדשים בין שהיה אחד מהן חלין ואחד קדשים זה ששחט אחרון לוקה משום אותו ואת בנו 

אין אסור אותו ואת בנו נוהג אלא בשחיטה בלבד שנאמר  "לא תשחטו" בשחיטת שניהן הוא האסור אבל אם נחר הראשון או נתנבל בידו מתר לשחט וכן אם שחט הראשון ונחר השני או נתנבל בידו פטור 

חרש שוטה וקטן ששחטו בינם לבין עצמן את הראשון מתר לשחט שני אחריהם לפי שאין שחיטתן שחיטה  

השוחט את הראשון והרי הוא ספק נבלה אסור לשחט השני ואם שחטו אינו לוקה 

שחיטה שאינה ראויה לאכילה שמה שחיטה לפיכך הראשון ששחט חלין בעזרה או טרפה או שור הנסקל ועגלה ערופה ופרה אדמה או ששחט לעכו''ם ובא האחרון ושחט את השני לוקה וכן אם שחט הראשון את האחד ובא האחרון ושחט את השני והרי הוא חלין בעזרה או שור הנסקל או עגלה ערופה ופרה אדמה הרי זה לוקה 

שחטו לעכו''ם פטור משום אותו ואת בנו שהרי נתחיב בנפשו ואם התרו בו משום אותו ואת בנו ולא התרו בו משום עכו''ם לוקה 

אין אסור אותו ואת בנו נוהג אלא בבהמה טהורה בלבד שנאמר  "ושור או שה אתו ואת בנו לא תשחטו ביום אחד" ונוהג בכלאים כיצד צבי שבא על העז ושחט העז ואת בנה לוקה אבל העז שבא על הצביה אסור לשחט אותה ואת בנה ואם שחט אינו לוקה פרה ובנה אסרה תורה לא צביה ובנה 

היתה בת הצביה הזאת נקבה וילדה בן ושחט את הנקבה בת הצביה ואת בנה לוקה וכן כלאים הבא ממין כבש וממין עז בין מכבש עם העז בין מעז עם הכבשה לוקה משום אותו ואת בנו 

מתר לשחט את המעברת עבר ירך אמו הוא ואם יצא העבר חי אחר שחיטה והפריס על גבי קרקע אין שוחטין אותו ביום אחד ואם שחט אינו לוקה 

אסור אותו ואת בנו נוהג בנקבות שזה  בנה ודאי ואם נודע ודאי שזה הוא אביו אין שוחטין שניהן ביום אחד ואם שחט אינו לוקה שהדבר ספק אם נוהג בזכרים או אינו נוהג 

השוחט את הפרה ואחר כך שחט שני בניה לוקה שתי מלקיות שחט את בניה ואחר כך שחט היא לוקה אחת שחטה ואת בתה ואת בן בתה לוקה שתים שחטה ואת בן בתה ואחר כך שחט את הבת לוקה אחת בין הוא בין אחר 

שנים שלקחו שתי בהמות זה האם וזה הבת ובאו לדין זה שלקח ראשון ישחט ראשון והשני ימתין למחר ואם קדם השני ושחט זכה וימתין הראשון עד למחר 

בארבעה פרקים בשנה המוכר בהמה לחברו צריך להודיעו ולומר לו כבר מכרתי אמה או בתה לאחר לשחט כדי שימתין זה האחרון ולא ישחט עד למחר ואלו הן ערב יום טוב האחרון של חג וערב יום טוב הראשון של פסח וערב עצרת וערב ראש השנה 

במה דברים אמורים כשראה זה שלקח באחרונה נחפז לקנות והיה בסוף היום שחזקתו שהוא שוחט עתה אבל אם היה רוח ביום אינו צריך להודיעו שמא לא ישחט אלא למחר 

והמוכר את האם לחתן והבת לכלה צריך להודיען שודאי ביום אחד שוחטין וכן כל כיוצא בזה 

יום אחד האמור באתו ואת בנו היום הולך אחר הלילה כיצד הרי ששחט ראשון בתחלת ליל רביעי לא ישחט השני עד תחלת ליל חמישי וכן אם שחט הראשון בסוף יום רביעי קדם בין השמשות שוחט השני בתחלת ליל חמישי שחט ראשון בין השמשות של ליל חמישי לא ישחט השני עד ליל ששי ואם שחט ביום חמישי אינו לוקה 

הלוקח אם על הבנים ושחטה הבשר מתר באכילה ולוקה על שחיטת האם שנאמר  "לא תקח האם על הבנים" וכן אם מתה קדם שישלחנה לוקה ואם שלחה אחר שלקחה פטור 

וכן כל מצות לא תעשה שנתקה לעשה חיב לקים עשה שבה ואם לא קימו לוקה 

בא אחד וחטף האם מידו ושלחה או שברחה מתחת ידו שלא מדעתו לוקה שנאמר  "שלח תשלח" עד שישלח מעצמו והרי לא קים עשה שבה 

נטל אם על הבנים וקצץ אגפיה כדי שלא תעוף ושלחה מכין אותו מכת מרדות ומשהה אותה אצלו עד שיגדלו כנפיה ומשלחה ואם מתה קדם לזה או ברחה ואבדה לוקה שהרי לא קים עשה שבה 

וכיצד משלח האם אוחז בכנפיה ומפריחה שלחה וחזרה ושלחה וחזרה אפלו ארבע וחמש פעמים חיב לשלח שנאמר  "שלח תשלח" 

האומר הריני נוטל את האם ומשלח את הבנים חיב לשלח את האם שנאמר  "שלח תשלח את האם" 

לקח את הבנים והחזירן לקן ואחר כך חזרה האם עליהן פטור מלשלח שלח את האם וחזר וצד אותה הרי זה מתר לא אסרה תורה אלא לצוד אותה והיא אינה יכולה לפרח בשביל הבנים שהיא מרחפת עליהן שלא ילקחו שנאמר  "והאם רבצת על האפרחים" אבל אם הוציאה מתחת ידו וחזר וצד אותה מתר 

שלוח האם אינו נוהג אלא בעוף טהור שאינו מזמן כגון יוני שובך ועליה ועופות שקננו בפרדס שנאמר  "כי יקרא" אבל המזמן כגון אוזין ותרנגולין ויונים שקננו בבית אינו חיב לשלח 

היו האפרוחין מפריחין שאינן צריכין לאמן או ביצים מוזרות אינו חיב לשלח היו אפרוחין טרפות הרי אלו כביצים מוזרות ופטור מלשלח 

זכר שמצאו רובץ על הקן פטור מלשלח עוף טמא רובץ על ביצי עוף טהור או עוף טהור רובץ על ביצי עוף טמא פטור מלשלח 

היתה רובצת על ביצים שאינן מינה והן טהורין הרי זה משלח ואם לא שלח אינו לוקה היתה האם טרפה חיב לשלחה 

שחט מקצת סימנין בתוך הקן קדם שיקחנה חיב לשלח ואם לא שלח אינו לוקה 

היתה מעופפת אם כנפיה נוגעות בקן חיב לשלח ואם לאו פטור מלשלח היתה מטלית או כנפים חוצצות בין כנפיה ובין הקן הרי זה משלח ואם לא שלח אינו לוקה 

היו שני סדרי ביצים וכנפיה נוגעות בסדר העליון או שהיתה רובצת על ביצים מוזרות ותחתיהן ביצים יפות או שהיתה אם על גבי אם או שהיה הזכר על הקן והאם על הזכר הרי זה לא יקח ואם לקח ישלח ואם לא שלח אינו לוקה 

היתה יושבת בין האפרוחים או בין הביצים ואינה נוגעת בהן פטור מלשלח וכן אם היתה בצד הקן וכנפיה נוגעות בקן מצדו פטור מלשלח 

היתה על שני בדי אילן והקן ביניהן רואין כל שאלו ינטלו הבדין תפל על הקן חיב לשלח 

היתה רובצת על אפרוח אחד או על ביצה אחת חיב לשלח המוצא קן על פני המים או על גבי בעלי חיים חיב לשלח לא נאמר  "אפרוחים או ביצים" ולא נאמר  "בכל עץ או על הארץ" אלא שדבר הכתוב בהווה 

אסור לזכות בביצים כל זמן שהאם רובצת עליהן לפיכך אפלו היתה רובצת על הביצים או על האפרוחים בעליתו ושובכו אינן מזמנין ולא קנה לו חצרו כשם שאינו יכול לזכות בהן לאחרים כך לא תזכה לו חצרו בהן ולפיכך חיב לשלח 

אסור לטל אם על הבנים ואפלו לטהר בהן את המצרע שהיא מצוה ואם לקח חיב לשלח ואם לא שלח לוקה שאין עשה דוחה לא תעשה ועשה  ולא עשה דוחה עשה 

המקדיש עוף לבדק הבית ופרח מידו והרי הוא מכירו ומצאו רובץ על האפרוחים או על הביצים לוקח הכל ומביאן לידי גזבר שאין שלוח האם נוהג במקדשין שנאמר  "ואת הבנים תקח לך" ואלו אינן שלך 

עוף שהרג את הנפש פטור מלשלח מפני שהוא מצוה להביאו לבית דין לדון אותו 

מצות עשה לכסות דם שחיטת חיה טהורה או עוף טהור שנאמר  "אשר יצוד ציד חיה או עוף אשר יאכל ושפך את דמו וכסהו בעפר" לפיכך חיב לברך קדם שיכסה ברוך אתה ה' אלקינו מלך העולם אשר קדשנו במצותיו וצונו על כסוי הדם 

כסוי הדם נוהג במזמן ובשאינו מזמן לא נאמר  "אשר יצוד" אלא בהווה ונוהג בחלין ולא במקדשין בין קדשי המזבח בין קדשי בדק הבית ואם עבר ושחטן אינו חיב לכסות את דמן 

שחט חיה ועוף ואחר כך הקדישן או הקדיש את הדם חיב לכסות 

כלאים הבא מבהמה וחיה וכן בריה שהיא ספק בהמה או חיה צריך לכסות ואינו מברך השוחט לחולה בשבת חיב לכסות לאחר שבת וכן השוחט ספק או כלאים ביום טוב מכסה דמו לאחר יום טוב 

השוחט עופות ומיני חיה במקום אחד מברך ברכה אחת לכלן וכסוי אחד לכלן 

דם שנתערב במים אם יש בו מראה דם חיב לכסות ואם לאו פטור נתערב ביין או בדם בהמה רואין אותן כאלו הם מים אם אפשר שיראה מראה הדם שחיב לכסותו כשעור זה אלו היה מים חיב לכסות הכל ואם לאו פטור 

כסהו ונתגלה אינו חיב לכסותו פעם אחרת כסתהו הרוח אינו חיב לכסות חזר ונתגלה אחר שכסתהו הרוח חיב לכסות 

דם הנתז ושעל הסכין אם אין שם דם אלא הוא חיב לכסות 

שחט ונבלע הדם בקרקע אם רשומו נכר חיב לכסות ואם לאו הרי זה כמי שכסתהו הרוח ופטור מלכסות 

אין חיב בכסוי אלא דם שחיטה הראויה לאכילה שנאמר  "אשר יאכל" לפיכך השוחט ונמצאת טרפה או השוחט חלין בעזרה או השוחט חיה ועוף שנגמר דינן לסקילה והשוחט ונתנבלה בידו פטור מלכסות וכן חרש שוטה וקטן ששחטו בינן לבין עצמן פטורין מלכסות דם שחיטתן 

במה מכסין בסיד ובגפסית בזבל דק ובחול דק שאין היוצר צריך לכתשו ובשחיקת אבנים וחרשים ובנערת של פשתן דקה ובנסרת חרשים דקה ובלבנה וחרסית ומגופה שכתשה שכל אלו מין עפר הן אבל אם כפה עליו כלי או כסהו באבנים אין זה כסוי שנאמר  "בעפר" 

לפיכך אין מכסים בזבל גס וחול גס וקמח וסבין ומורסן ושחיקת כלי מתכות לפי שאין אלו מין עפר חוץ משחיקת הזהב בלבד שמכסין בהם מפני שנקרא עפר שנאמר  "ועפרת זהב לו" ואומר  "עד אשר דק לעפר" 

מכסין בשחור והוא פיח הכבשן ובכוחל ובנקרת פסילים ובאפר בין אפר עצים בין אפר בגדים אפלו אפר בשר שנשרף שהרי כתוב  "מעפר שרפת החטאת" ומתר לכסות בעפר עיר הנדחת 

השוחט צריך לתן עפר למטה ואחר כך ישחט בו ואחר כך יכסה בעפר אבל לא ישחט בכלי ויכסה בעפר 

ומי ששחט הוא יכסה שנאמר  "וכסהו בעפר" ואם לא כסהו וראהו אחר חיב לכסות שזו מצוה בפני עצמה ואינה תלויה בשוחט לבד 

וכשמכסה לא יכסה ברגלו אלא בידו או בסכין או בכלי כדי שלא ינהג בו מנהג בזיון ויהיו מצות בזויות עליו שאין הכבוד לעצמן של מצות אלא למי שצוה בהן ברוך הוא והצילנו מלמשש בחשך וערך אותנו נר לישר המעקשים ואור להורות נתיבות הישר וכן הוא אומר  "נר לרגלי דברך ואור לנתיבתי" 

נגמר ספר חמישי והוא ספר קדושה ומנין פרקיו שלשה וחמשיםהלכות איסורי ביאה שנים ועשרים פרקים הלכות מאכלות אסורות שבעה עשר פרקים הלכות שחיטה ארבעה עשר פרקים ובכאן נשלם החלק השני ה' במעגלי צדק ינחני