קנוי האמור בתורה "וקנא את אשתו" הוא שיאמר לה בפני עדים אל תסתרי עם איש פלוני אפלו היה אביה או אחיה או עכו"ם או עבד או שחוף הוא האיש שאינו מתקשה ואינו מוליד 
הסתירה האמורה בתורה "ונסתרה" הוא שתסתר עם אותו האיש שאמר לה אל תסתרי עמו בפני שני עדים אם שהתה עמו כדי טמאה שהוא כדי לצלות ביצה ולגמעה הרי זו אסורה על בעלה עד שתשתה מי המרים ויבדק הדבר ובזמן שאין שם מי סוטה תאסר עליו לעולם ותצא בלא כתבה 
קנא לה על שנים כאחד ואמר לה אל תסתרי עם פלוני ופלוני ונסתרה עם שניהן כאחד ושהתה כדי טמאה אפלו הם שני אחיה או אביה ואחיה הרי זו אסורה עד שתשתה 
אמר לה בפני שנים אל תדברי עם פלוני אין זה קנוי ואף על פי שנסתרה עמו בעדים ושהתה כדי טמאה לא נאסרה עליו ואינה שותה בקנוי זה 
וכן אם אמר לה אל תסתרי עמו וראוה מדברת עמו אין זו סתירה ולא נאסרה ולא שותה וכן אם לא קדם קנוי ובאו שנים והעידו שנסתרה עם זה ושהתה כדי טמאה לא נאסרה על בעלה ואינה שותה 
אמר לה לא תסתרי עם איש פלוני והיה קטן פחות מבן תשע שנים ויום אחד או שאמר לה אל תסתרי עם בהמה זו אין זה קנוי שנאמר "ושכב איש אתה" פרט לקטן ולבהמה שאין אוסרין אותה עליו 
בעל שמחל על קנויו קדם שתסתר קנויו מחול וכאלו לא קנא לה מעולם אבל אם מחל אחר שתסתר אינו יכול למחל גרשה הרי זה כמי שמחל ואם החזירה צריך לקנאות קנוי אחר 
קנא לה בפני שנים וראה אותה שנסתרה עם זה שקנא לה עליו ושהתה כדי טמאה הרי זו אסורה עליו ויוציא ויתן כתבה שאינו יכול להשקותה על פי עצמו וכן אם שמע העם מרננין אחריה אחר הקנוי והסתירה עד ששמע מהנשים הטוות לאור הלבנה נושאות ונותנות בה שזנתה עם האיש שקנא לה עליו הרי זה אסור לקימה ויוציא ויתן כתבה 
בא עד אחד והעיד לו שנסתרה עמו אחר קנוי ושהתה כדי טמאה אם הוא נאמן לו ודעתו סומכת עליו יוציא ויתן כתבה ואם לאו הרי אשתו מתרת לו 
ואלו שבית דין מקנין להן מי שנתחרש בעלה או שנשתטה או שהיה במדינה אחרת או שהיה חבוש בבית האסורין לא להשקותה אלא לפסלה מכתבתה 
כיצד שמעו בית דין שהעם מרננין אחריה קוראין אותה ואומרין לה אל תסתרי עם איש פלוני באו עדים אחר כך שנסתרה עמו ושהתה כדי טמאה בית דין אוסרין אותה על בעלה לעולם וקורעין כתבתה וכשיבוא בעלה או יבריא או יצא מבית האסורין נותן לה גט ואינו יכול להשקותה מפני שלא קנא לה הוא 
שתת מי המרים ונקתה מהן וחזר וקנא לה עם האיש שהשקה על ידו ונסתרה עמו אינו יכול להשקותה על ידו פעם שניה אלא תאסר עליו לעולם ותצא בלא כתבה אבל אם קנא לה עם אחר ונסתרה עם האחר בעדים משקין אותה פעם שניה ואפלו כמה פעמים והוא שישקה אותה בכל פעם בגלל איש אחר 
השקה אותה וגרשה ונשאת לאחר וקנא לה עם האיש שהשקה אותה הבעל הראשון בגללו ונסתרה עמו בעדים הרי הבעל השני משקה אותה על ידו מפני שהוא בעל שני ואפלו מאה ונשאת לזה אחר זה משקין אותה על ידי איש אחד ואין אומרין ודאי שהחזקה לזה וטמאה עד שיהיה שם עד 
האשה שקנא לה בעלה ונסתרה אחר הקנוי עמו בעדים והרי היא עומדת לשתות ובא עד אחד והעיד עליה שנבעלה בפניו עם זה שקנא לה עמו הרי זה אסורה על בעלה לעולם ואינה שותה ויוצאת בלא כתבה ואפלו היה עד טמאה זה אחד מעדי הסתירה שנאמר "ועד אין בה" והרי כאן עד 
אפלו אשה ועבד ושפחה ופסול לעדות בעברה מדברי סופרים ואפלו קרוב נאמן לעדות סוטה להעיד עליה שזנתה ותאסר על בעלה לעולם ואינה שותה ותצא בלא כתבה הואיל וקדם הקנוי והסתירה בעדים כשרים והתורה האמינה עד אחד בטמאה הרי כלן כשרין לעדות טמאה אף חמש נשים ששונאות זו את זו מעידות זו על זו לומר שנטמאת ונאמנת עליה לאסרה על בעלה ושלא להשקותה אבל לא להפסידה מכתבתה אלא נוטלת כתבתה ויוצאה 
בא עד אחד כשר ואמר נטמאת הרי זו אינה שותה כמו שבארנו בא עד אחד והכחישו ואמר לא נטמאת אין שומעין לו שעד אחד בטמאת סוטה כשנים ואין דבריו של אחרון דוחין דברי הראשון שהוא כשנים 
באו שניהן כאחד זה אומר נטמאת וזה אומר לא נטמאת או שאמר אחד נטמאת ובאו שנים אחרים ואמרו לא נטמאת הרי זו שותה 
בא עד אחד כשר ונשים רבות או פסולין רבים כאחד העד אומר נטמאת והנשים או הפסולין אומרים לא נטמאת הרי זו שותה שעד אחד ופסולין רבים כמחצה על מחצה הם 
היו כלן פסולין הלך אחר הרב כיצד שתי נשים אומרות נטמאת ושלש אומרות לא נטמאת הרי זו שותה שלש אומרות לא נטמאת וארבע אומרות נטמאת הרי זו אינה שותה היו מחצה על מחצה הרי זו שותה 
כל סוטה שאמרנו שאינה שותה מפני עדי טמאה הרי זו אסורה על בעלה לעולם ותצא בלא כתבה שהרי נאסרה בקנוי וסתירה והשתיה שתתירה נמנעה שהרי יש בה עד כמו שבארנו 
אשה שקנא לה ונסתרה אין כופין אותה לשתות אלא אם רצתה ואמרה הן נטמאתי תצא בלא כתבה ונאסרה על בעלה לעולם ואינה שותה וכן אם אמרה איני טמאה ואיני שותה אין כופין אותה לשתות ותצא בלא כתבה וכן אם אמר בעלה איני רוצה להשקותה או שבעלה בעלה אחר שנסתרה הרי זו אינה שותה ונוטלת כתבתה ויוצאה והיא אסורה לעולם 
ואלו הן הנשים שאינן ראויות לשתות אף על פי שהן רוצות לשתות ובעליהן רוצים להשקותן אלא יוצאות בלא כתבה משיבואו עדי סתירה אחר עדי קנוי ויאסרו על בעליהן לעולם וחמש עשרה נשים הן ואלו הן ארוסה ושומרת יבם וקטנה אשת הגדול וגדולה אשת הקטן ואשת אנדרוגינוס ואשת הסומא ואשת החגר או האלם או מי שאינו שומע או שהוא כרות יד וכן החגרת והאלמת והסומא וכרותת יד ושאינה שומעת כל אחת מאלו אינה ראויה לשתות 
ומנין שאינה ראויה לשתות שנאמר "אשר תשטה אשה תחת אישה" תחת פרט לארוסה ושומרת יבם שאינה תחת אישה אשה פרט לקטנה תחת אישה פרט לאשת קטן ואשת אנדרוגינוס שאינו איש "ונעלם מעיני אישה" פרט לאשת סומא "והעמיד הכהן את האשה" פרט לחגרת "ונתן על כפיה" פרט למי שאין לה כף או שהיתה עקמה או יבשה שאינה יכולה לקח בה ואפלו כפה אחת שנאמר כפיה ואמרה האשה פרט לאלמת "ואמר אל האשה" פרט למי שאינה שומעת והרי הוא אומר אשר תשטה אשה תחת אישה עד שתהיה שלמה כמוהו והוא שלם כמותה הא למדת שכל דבר שמעכב אותה מלשתות מעכב את בעלה מלהשקותה וכל המעכב את הבעל מלהשקותה מום כמוהו מעכב אותה מלשתות 
קטנה שהשיאה אביה אם זנתה ברצונה נאסרה על בעלה לפיכך מקנין לה לא להשקותה אלא לפסלה מכתבתה כמו שאמרנו אבל קטנה בת מאון אין מקנין לה שאין לה רצון להאסר על בעלה ואפלו היה כהן לא נאסרה עליו 
קנא לארוסתו או לזקוקתו ונסתרה אחר שנשאה הרי זו שותה כשאר כל הנשים נשואה שקנא לה ונסתרה קדם שיבעל אותה בעלה אינה שותה ויוצאה בלא כתבה ואסורה עליו לעולם שנאמר "ויתן איש בך את שכבתו מבלעדי אישך" שקדמה שכיבת בעל לשכיבת בועל 
הגירת והמשחררת ואשת הגר ואשת עבד משחרר וממזרת ואשת ממזר ואשת סריס חמה או סריס אדם המתרות לבעליהן הרי הן ככל הנשים ושותות 
מעברת ומיניקה מקנא לה ומשקה אותה כמות שהיא אשה העומדת לשתות ומת בעלה קדם שתשתה אינה שותה ולא נוטלת כתבתה 
כל איש שבא ביאה אסורה מימיו אחר שהגדיל אין המים המאררים בודקין את אשתו ואפלו בא על ארוסתו בבית חמיו שאסור מדברי סופרים אין המים בודקין את אשתו שנאמר "ונקה האיש מעון והאשה ההיא תשא את עונה" בזמן שהאיש מנקה מעון אשה נושאה את עונה 
לפיכך אם היתה אשתו אסורה עליו מחיבי לאוין או מחיבי עשה אפלו שניה וקנא לה ונסתרה אינה שותה אלא תצא בלא כתבה ותהיה אסורה עליו אף משום זה עבר ונשא מעברת חברו ומינקת חברו הרי זו שותה שאין כאן עברה 
מי שאין לו אשה הראויה לילד ולא בנים ונשא עקרה או זקנה או אילונית אינה שותה ולא נוטלת כתבה היו לו בנים או אשה אחרת ראויה לילד הרי זה משקה אותה אף על פי שהיא זקנה או עקרה או אילונית ואינה ראויה לילד שלא נאמר בתורה "ונזרעה זרע" אלא בראויה לילד שאם היתה יולדת בצער תלד ברוח היה דרכה לילד נקבות תלד זכרים 
היו לו אשה ובנים ומתו בין קנוי לסתירה כבר נראית לשתות ומשקה אותה לא היו לו בנים ולא אשה הראויה לילד אלא זו האילונית וכיוצא בה ונולד לו בן מגרושתו בין קנוי לסתירה כבר נדחית האילונית מלשתות 
כל אשה שהיה לה קנוי וסתירה ולא שתתה מי המרים בין שלא רצה בעלה להשקותה בין שלא רצתה היא ובין שבא לה עד טמאה או הודית או היתה מאלו הנשים שאינן ראויות לשתות או שקנאו לה בית דין הואיל ונאסרה על בעלה מכל מקום הרי היא אסורה על זה שנתיחדה עמו לעולם כדרך שהיא אסורה על בעלה ואם עבר ונשאה מוציאין אותה מתחתיו בגט אפלו היו לה כמה בנים ממנו מפי השמועה למדו כשם שאסורה לבעל כך אסורה לבועל 
אבל אם לא קדם קנוי ובאו עליה עדים שנסתרה עם איש זה ובאו ומצאו דבר מכער כגון שנכנסו אחריו ומצאוה חוגרת חגורה או מצאו רק למעלה מן הכילה וכיוצא בזה אם הוציאה בעלה בדבר מכער כזה הרי זו לא תנשא לנטען אלא אסורה עליו ואם עבר ונשאה והיו לה בנים ממנו לא תצא ואם לא היו לה בנים ממנו תצא 
במה דברים אמורים בשרננו העיר עליה ועל הנטען יום ומחצה או יותר ואמרו פלוני זנה עם פלונית ולא פסק הקול והוא שלא היו לה או לו אויבים שמעבירין את הקול אבל אם לא היתה שם רנה לדבר זה בעיר או שפסק הקול שלא מחמת יראה אם נשאת לנטען לא תצא אף על פי שאין לה בנים אפלו בא עד אחד שזנתה עמו לא תצא 
מי שהוציאה בעלה בעדי דבר מכער ונשאת לאחר וגרשה הרי זו אסורה להנשא לנטען שיצאתה מתחת בעלה בגללו ואם נשאת לא תצא אף על פי שאין לה בנים 
כל אשה שבאו שני עדים והעידו שזנתה עם זה כשהיתה תחת בעלה הראשון הרי זו תצא מזה ואף על פי שיש לה ממנו כמה בנים וכל מקום שאמרנו תצא תצא בלא כתבה 
כיצד סדר השקאת סוטה הבעל בא לבית דין שבעירו ואומר להן אשתי זו קנאתי לה עם פלוני ונסתרה עמו ואלו הן עדי והרי היא אומרת שהיא טהורה ואני רוצה להשקותה לבדק הדבר ובית דין שומעין דברי העדים ומוסרין לו שני תלמידי חכמים לשמרו שמא יבא עליה קדם שתיה שהרי נאסרה עליו עד שתשתה ומשלחין אותו לירושלים שאין משקין את הסוטה אלא בבית דין הגדול של שבעים זקנים במקדש 
הגיעו לירושלים בית דין הגדול מושיבין אותה ביניהן ומאימין עליה שלא בפני בעלה ומפחידין אותה פחד גדול שלא תשתה ואומרים לה בתי הרבה היין עושה הרבה שחוק עושה הרבה ילדות עושה הרבה שכנים רעים עושים אל תגרמי לשם הגדול שנכתב בקדשה שימחה על המים ואומרין לה בתי הרבה קדמוך ונשטפו ואנשים גדולים ויקרים תקף יצרן עליהן ונכשלו ומגידין לה מעשה יהודה ותמר כלתו ומעשה ראובן בפילגש אביו על פשטו ומעשה אמנון ואחותו כדי להקל עליה עד שתודה ואם אמרה הן נטמאתי או איני שותה יוצאה בלא כתבה והולכת לה 
עמדה בדבורה שהיא טהורה מביאין אותה לשער מזרחי של עזרה שהוא כנגד קדש הקדשים ומעלין אותה ממקום למקום ומקיפין בה כדי ליגעה עד שתקצר נפשה אולי תודה 
אם עמדה בדבורה מביאין אותה כנגד שער המזרח מבחוץ ומעמידין אותה שם היתה מתכסה בלבנים מתכסה בשחורין ואם היו השחורין נאין לה מתכסה בבגדים שאין לה בהן נוי ומסירין כל כלי כסף וזהב שעליה 
ומקבצין עליה קבוץ גדול של נשים שכל הנשים הנמצאות שם חיבות לראותה שנאמר "ונוסרו כל הנשים ולא תעשנה כזמתכנה" וכל איש שיחפץ לבא לראותה יבא ויראה והיא עומדת ביניהן בלא רדיד ובלא מטפחת אלא בבגדיה וכפה שעל ראשה כמו שהאשה בתוך ביתה 
ואין מניחין שם לא עבדיה ולא שפחותיה מפני שהיא מכרת אותן ודעתה מתישבת בהן 
ואחר כך משביעה הכהן בלשון שהיא מכרת ומודיעה בלשונה שלא גרם לה אלא קנוי וסתירה שקנא לה בעלה ונסתרה ואומר לה בלשון שמכרת "אם לא שכב איש אתך ואם לא שטית טמאה תחת אישך הנקי ממי המרים המאררים האלה" "ואת כי שטית תחת אישך וכי נטמאת ויתן איש בך את שכבתו מבלעדי אישך" "יתן ה' אותך לאלה ולשבעה בתוך עמך בתת ה' את ירכך נפלת ואת בטנך צבה" "ובאו המים המאררים האלה במעיך לצבות בטן ולנפל ירך" והיא אומרת "אמן אמן" בלשון שמכרת ומודיעה שהבטן היא תלקה תחלה והירך בסוף כדי שלא להוציא לעז על המים 
ואחר כך מביא מגלה של עור טהור כמו ספר תורה וכותב עליה בלשון הקדש בדיו שאין בו קנקנתום לשמה של אשה כמו הגט וכותב כל הדברים שהשביע אותה בהם אות באות מלה במלה וכותב את השם ככתבו ואינו כותב אמן אמן 
ואחר כך מביא כלי חרש שלא נעשה בו מלאכה מעולם ולא יראה ככלי בלה מארך הזמן ואם החזירו לכבשן עד שנתחדש כשר ונותן לתוכו חצי לוג מים מן הכיור ובחצי לוג שהיה במקדש היה מודדו ונכנס בו להיכל 
ומקום היה שם אמה על אמה לימין הנכנס ובו טבלא של שיש וטבעת קבועה בה מגביה הטבלא ולוקח עפר מקרקע המשכן ונותנו על גבי המים כדי שיראה על פני המים ונותן לתוכן דבר מר כגון לענה וכיוצא בה שנאמר "מי המרים" ומוחק לתוכן המגלה לשמה וימחק יפה יפה עד שלא ישאר במגלה רשם הנכר כלל 
ואחר כך כהן אחד בא אליה מכהני העזרה ואוחז בבגדיה מכנגד פניה וקורע עד שהוא מגלה את לבה ומגלה שערה וסותר מחלפות ראשה כדי לנולה ומביא חבל מצרי כדי להזכירה מעשה מצרים שעשתה ואם לא מצאו מצרי מביא חבל מכל מקום וקושרו למעלה מדדיה כדי שלא יפלו הבגדים ונמצאת ערמה שהרי נקרעו 
ואחר כך מביא עשרון קמח שעורים משל בעל ונותנו בכפיפה מצרית והחבל והכפיפה באין משירי הלשכה ונותנו לידיה כדי ליגעה 
ואחר כך לוקח המנחה מן הכפיפה ונותנה לכלי שרת ואינו נותן עליה שמן ולא לבונה ואם נתן לוקה על השמן בפני עצמו ועל הלבונה בפני עצמה שנאמר "לא יצק עליה שמן ולא יתן עליה לבנה" 
ובכל זמן שפורע ראשה ונותן העשרון על ידיה יהיו המים בכלי ביד הכהן ויראה אותה את המים שנאמר "וביד הכהן יהיו מי המרים המאררים" 
ואחר כך משקה אותה ואחר שתשתה לוקח כלי שרת שבו המנחה ונותנו על ידיה וכהן מניח ידו תחתיה ומניפה במזרח כשאר כל התנופות מוליך ומביא מעלה ומוריד ואחר כך מגיש המנחה לקרן דרומית מערבית של מזבח כשאר מנחות של יחיד וקומץ ומקטיר הקמץ והשאר נאכל לכהנים 
אם טהורה היא יוצאת והולכת לה והרי היא מתרת לבעלה ואם טמאה היא מיד פניה מוריקות ועיניה בולטות והיא מתמלאת גידין גידין והן אומרין הוציאוה כדי שלא תפרש נדה והנדות מטמאות עזרת נשים והן מוציאין אותה מעזרת נשים שהיא עומדת בה ובטנה צבה בתחלה ואחר כך תפל ירכה ותמות 
באותה שעה שתמות היא ימות הנואף שהשקה על ידו בכל מקום שהוא ויארעו לו מארעות שארעו לה "לצבות בטן ולנפל ירך" וכל זה אם לא בא בעלה ביאה אסורה מעולם אבל אם בעל בעילה של אסור אין המים בודקין את אשתו כמו שבארנו 
ואם עבר והשקה את אשתו הרי זה מוסיף על חטאתו פשע שגרם לשם המפרש שימחה במים לבטלה ומוציא לעז על מי סוטה שאשתו אומרת לאחרות שזנתה ולא בדקו בה המים והיא לא תדע שמעשי הבעל גרמו שלא בדקו בה 
לפיכך משרבו המנאפים בגלוי בבית שני בטלו הסנהדרין את מי המרים וסמכו על הכתוב בקבלה "לא אפקוד על בנותיכם כי תזנינה" וגו' 
סוטה שיש לה זכות תלמוד תורה אף על פי שאינה מצוה על תלמוד תורה הרי זה תולה לה ואינה מתה לשעתה אלא נמקת והולכת וחלאים כבדים באין עליה עד שתמות אחר שנה או שתים או שלש לפי זכותה והיא מתה בצבית בטן ובנפילת איברין 
סוטה ששתת מי המרים ולא מתה מיד הרי היא מתרת לבעלה ואפלו היה כהן ואף על פי שהתחילו החלאים לבוא עליה וחלו שאר איבריה הואיל ולא צבתה בטנה ולא התחיל ירכה לנפל הרי זו מתרת אבל משהתחיל בטנה לצבות וירכה לנפל הרי זו אסורה ודאית 
סוטה ששתת והיתה טהורה הרי זו מתחזקת ופניה מזהירות ואם היה בה חלי יסור ותתעבר ותלד זכר ואם היה דרכה לילד בקשי תלד במהרה היה דרכה לילד נקבות תלד זכרים 
באו עדי טמאה אחר ששתתה הרי זו תצא בלא כתבה ואסורה לבעלה ואפלו לא ארע לה דבר מדברים אלו מפני שאין המים בודקין אלא מי שאין לה עדים שמודיעין זנותה ועוד שמא בעלה אינו מנקה מעון לפיכך לא בדקו המים את אשתו אבל אם בא עד אחד והעיד שהיתה טמאה אינה אסורה ותשב תחת בעלה שהרי שתתה 
אשה שזנתה באנס או בשגגה או שבא עליה זה שקנא לה עמו דרך איברים אין המים בודקין אותה שנאמר "והיא לא נתפשה" פרט לאנוסה שהרי נתפשה בחזקה "ותמעל מעל באישה" פרט לשוגגת "ושכב איש אתה שכבת זרע" פרט לבא עליה דרך איברים 
בחמשה עשר באדר נפנין בית דין לצרכי הרבים ובודקין על הראויה לשתות להשקותה ועל הראויה לקנא לה ולהוציאה בלא כתבה ובכל זמן משקין את הסוטות 
ואין משקין את הסוטה אלא ביום וכל היום כשר להשקות סוטה ואין משקין שתי סוטות כאחת שנאמר "והעמיד אתה הכהן" 
סוטה שאמרה איני שותה מחמת יראה ופחד שיש לה יכולה לחזר ולומר הריני שותה אבל אמרה איני שותה והיא בריאה ואינה יראה ולא פוחדת אינה יכולה לחזר ולומר הנני שותה 
אמרה איני שותה קדם שתמחק המגלה הרי מגלתה נגנזת ואינה כשרה להשקות בה סוטה אחרת ומנחתה מתפזרת על הדשן ואם אמרה איני שותה אחר שנמחקה המגלה מערערין אותה ומשקין אותה בעל כרחה 
ומאימין עליה שתשתה ואומרין לה בתי אם ברור לך הדבר שטהורה את עמדי על בריך ושתי ואל תפחדי לפי שאין המים דומין אלא לסם יבש מנח על בשר חי יש שם מכה מחלחל ויורד אין שם מכה אינו עושה כלום 
אמרה טמאה אני אף על פי שנמחקה המגלה המים נשפכין מפני שאין בהן קדשה ומנחתה מתפזרת על הדשן 
מגלת סוטה שכתבה בלילה פסולה שנאמר וכתב וגו' "והשקה" וגו' "והקריב" וגו' כשם שקרבנה ביום כך כתיבת המגלה והשקיתה ביום כתבה למפרע פסולה שנאמר האלה על הסדר כתבה קדם שתקבל עליה השבועה פסולה שנאמר "והשביע" וכתב 
כתבה אגרת פסולה שנאמר "בספר" כתבה על שני דפין פסולה שנאמר בספר ספר אחד ולא שנים ושלשה ואינו כותב לא על הניר ולא על הדפתרא אלא במגלת ספר שנאמר בספר ואם כתבה על ניר או דפתרא פסולה 
ואם כתבה ישראל או כהן קטן פסולה שנאמר "וכתב הכהן" אינו כותבה לא בקומוס ולא בקנקנתום ולא בכל דבר שרשומו נכר ועומד אלא בדיו שאין בו קנקנתום שנאמר וכתב "ומחה" כתב שהוא יכול להמחות ואם כתב בדבר המתקים פסולה 
נשאר במגלה רשם כתב נכר פסולה עד שימחק יפה יפה כתב אות אחת ומחקה וחזר וכתב אות שניה ומחקה עד שהשלים פסולה עד שתהיה כלה כתובה 
כתבה שלא לשמה או מחקה שלא לשמה פסולה כתב שתי מגלות לשתי סוטות ומחקן לתוך כוס אחד או לתוך שתי כוסות וערבן בכוס אחד והשקה לשתיהן פסולה לפי שכל אחת מהן לא שתתה מגלתה מחקן בשני כוסות וערבן וחזר וחלקן לשני הכוסות לא ישקה אותן ואם השקה כשר ואם נשפכו המים הרי זה כותב מגלה אחרת ומביא מים אחרים נשפכו ונשתיר מהן לא ישקה את השאר ואם השקה כשר 
מי סוטה שלנו נפסלין בלינה הקדים עפר למים פסולה לא היה שם עפר בהיכל מביא עפר מבחוץ ומניחו בהיכל ולוקח ממנו ונותן על פני המים ואינו מביא אפר אבל מביא רקבובית שהיא כעפר 
ולא יחפר בקורדום בהיכל ויוציא עפר שנאמר "אשר יהיה בקרקע המשכן" ואם חפר והוציא עפר כשר 
הקריב את מנחתה ואחר כך השקה כשרה נטמאת מנחתה קדם שיניחנה בכלי שרת הרי זו תפדה ככל המנחות שנטמאו קדם שיתקדשו בכלי שרת ויביאו מנחה אחרת נטמאת המנחה אחר שקדשה בכלי שרת הרי זו תשרף וכן אם אמרה טמאה אני קדם שתקמץ המנחה או שאמרה איני שותה או שלא רצה בעלה להשקותה או שבאו עדי טמאה או שמת הוא או שמתה היא הרי המנחה כלה נשרפת ואם ארע אחד מאלו אחר שקרב הקמץ אין השירים נאכלין 
היה בעלה כהן אין שירי מנחתה נאכלין מפני שיש לבעל חלק בהם ואינה עולה כלה לאשים כמנחת זכרי כהנה מפני שיש לה חלק בה אלא הקמץ קרב לעצמו ושירים מתפזרין על בית הדשן נמצאו עדיה זוממין מנחתה תצא לחלין 
המקנא לאשתו על ידי אנשים הרבה ונסתרה עם כל אחד ואחד מהם הרי זה מביא מנחה אחת על ידי כלן כשמשקה אותה שנאמר "מנחת קנאת היא" מנחה אחת לקנויין הרבה 
יש לבעל לגלגל בשבועה עליה שלא זנתה עם איש זה שקנא לה בו ולא עם איש אחר ושלא זנתה תחתיו משנתארסה קדם שתנשא ולא אחר שנשאת אבל אינו מגלגל עליה שלא זנתה קדם הארוסין ולא אחר שגרשה אם גרשה והחזירה שאם זנתה בעת זה לא תאסר עליו וכל שתבעל ולא תהיה אסורה לו אינו מתנה עמה לפיכך אם כנס יבמתו אינו מגלגל עליה שלא זנתה כשהיתה שומרת יבם אבל מגלגל עליה שלא זנתה תחת אחיו שאם זנתה תחת אחיו הרי זו אסורה עליו וכן אם גרשה והחזירה מגלגל עליה שלא זנתה תחתיו בנשואין הראשונים ויש לו לגלגל עליה בלהבא שלא תזנה תחתיו ושלא תזנה אחר שיחזירנה אם יגרש ויחזיר לפיכך כשתזנה להבא מים בודקין אותה ויארעו לה אותן המארעות לכך נאמר "אמן אמן" אמן מאיש זה אמן מאיש אחר אמן נשואה אמן ארוסה אמן לשעבר אמן להבא 
מצות חכמים על בני ישראל לקנאות לנשיהן שנאמר "וקנא את אשתו" וכל המקנא את אשתו נכנסה בו רוח טהרה ולא יקנא לה לא מתוך שחוק ולא מתוך שיחה ולא מתוך קלות ראש ולא מתוך מריבה ולא להטיל עליה אימה ואם עבר וקנא לה בפני עדים מתוך אחד מכל הדברים האלו הרי זה קנוי 
אין ראוי לקפץ ולקנאות בפני עדים תחלה אלא בינו לבינה בנחת ובדרך טהרה ואזהרה כדי להדריכה בדרך ישרה ולהסיר המכשול וכל מי שאינו מקפיד על אשתו ועל בניו ובני ביתו ומזהירן ופוקד דרכיהן תמיד עד שידע שהן שלמין מכל חטא ומעון הרי זה חוטא שנאמר "וידעת כי שלום אהלך ופקדת נוך ולא תחטא" 
