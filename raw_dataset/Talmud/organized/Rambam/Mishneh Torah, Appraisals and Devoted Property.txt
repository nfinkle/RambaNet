הערכים הם נדר מכלל נדרי הקדש שנאמר "איש כי יפלא נדר בערכך נפשת לה'" לפיכך חיבין עליהן משום "לא יחל דברו" ו "לא תאחר לשלמו" ומשום "ככל היצא מפיו יעשה" 
מצות עשה לדון בדיני ערכין כאשר מפרש בתורה ואחד האומר ערכי עלי או האומר ערך זה עלי או ערך פלוני עלי נותן הערך לפי שני הנערך והוא הדבר הקצוב שבתורה לא פחות ולא יתר 
וכמה הוא הערך אם היה הנערך בן שלשים יום או פחות אין לו ערך והאומר עליו ערך זה עלי הרי זה כאומר ערך כלי זה עלי ואינו חיב כלום היה מבן אחד ושלשים יום עד בן חמש שנים גמורות ערך הזכר חמשה שקלים והנקבה שלשה שקלים משנכנס בשנת שש יום אחד עד שישלים שנת עשרים ערך הזכר עשרים שקלים והנקבה עשרה שקלים משיכנס בשנת אחת ועשרים יום עד שישלים שנת ששים ערך הזכר חמשים שקלים והנקבה שלשים שקלים ומשיכנס בשנת אחת וששים יום עד יום מותו אפלו חיה כמה שנים ערך הזכר חמשה עשר שקלים והנקבה עשרה שקלים 
כל השנים האלו מעת לעת מיום הלדה וכל השקלים בשקל הקדש והוא משקל שלש מאות ועשרים שעורה מכסף טהור וכבר הוסיפו עליו ועשו אותו סלע כמו שבארנו בהלכות שקלים 
טמטום ואנדרוגינוס אין להם ערך שלא קצבה תורה ערך אלא לזכר ודאי או לנקבה ודאית לפיכך טמטום ואנדרוגינוס שאמר ערכי עלי או שהעריכו אחר אינו חיב כלום 
העכו"ם נערך אבל אינו מעריך כיצד עכו"ם שאמר ערכי עלי או ערך ישראל זה עלי לא אמר כלום וישראל שאמר ערך עכו"ם זה עלי או ערך פלוני העכו"ם עלי נותן לפי שני העכו"ם הנערך וכן המעריך את החרש ואת השוטה חיב ונותן לפי שניו 
העבד נערך ועורך כשאר ישראל ואם יפדה והיה לו יתן ערך שנדר 
אחד המעריך את היפה הבריא ואחד המעריך את הכעור החולה אפלו היה הנערך מכה שחין או סומא או גדם ויש בו כל מום נותן לפי שניו כמו שכתוב בתורה 
הדמים אינן כערכין כיצד האומר דמי עלי או דמי זה עלי או דמי פלוני עלי אפלו היה אותו פלוני קטן בן יומו או טמטום ואנדרוגינוס או עכו"ם נותן מה שהוא שוה דינר או אלף כאלו הוא עבד הנמכר בשוק 
והערכים כלן והדמים הכל סתמן לבדק הבית ויפלו הכל ללשכה שהיתה במקדש מוכנת לקדשי בדק הבית 
עכו"ם שאמר דמי עלי או דמי פלוני עלי נותן כפי נדרו ואינו נופל ללשכה שאין מקבלין מן העכו"ם נדבה או נדר לחזק את בדק הבית או בדק ירושלים שנאמר "לא לכם ולנו לבנות בית" וגו' ונאמר "ולכם אין חלק וצדקה וזכרון בירושלים" 
ומה יעשה בהן יבדק העכו"ם על דעת מי נדר אם נדר על דעת ישראל יוציאוהו בית דין במה שיראה להם חוץ מבדק הבית ובדק ירושלים ואם אמר לשמים נדרתי יגנזו 
הגוסס אין לו לא ערך ולא דמים הואיל ורב הגוססין למיתה הרי הוא כמת וכן מי שנגמר דינו בבית דין של ישראל להרגו על עברה שעבר והעריכו אחר או שהעריך עצמו או שאמר דמי עלי או שאמר אחר דמי זה עלי אינו חיב כלום שזה כמת הוא והמת אין לו ערך ולא דמים ועל זה נאמר "כל חרם אשר יחרם מן האדם לא יפדה" כלומר אין לו פדיון אלא הרי הוא כמת 
זה היוצא להרג שהעריך אחרים או נדר דמיהם או הזיק חיב לשלם וגובין הכל מנכסיו 
כהנים ולויים מעריכין ונערכין כשאר ישראל וקטן שהגיע לעונת נדרים והעריך או נדר דמים חיב לשלם שהרי נדריו קימים כמו שבארנו בהלכות נדרים 
הערכין הקצובין לפי השנים הן שני הנערך ולא שני המעריך כיצד בן עשרים שאמר לבן ששים ערכך עלי נותן ערך בן ששים ובן ששים שאמר לבן עשרים ערכך עלי נותן ערך בן עשרים וכן כל כיוצא בזה 
וצריך המעריך שיהא פיו ולבו שוין כשאר הנדרים ונשאלין על הערכין ועל הדמים כדרך שנשאלין על שאר נדרים והקדשות 
האומר ערך אלו עלי נותן ערך כלן כל אחד ואחד לפי שניו ואם היה עני נותן על ידי כלם ערך אחד עני ואם היה עשיר נותן על ידי כלן ערך עשיר 
האומר ערכי עלי וחזר ואמר ערכי עלי וכן אם אמר אפלו כמה פעמים חיב על כל אחת ואחת אמר שני ערכי עלי נותן שני ערכין וכן אם אמר ארבעה אפלו אלף נותן כמנין שנדר 
אמר הרי עלי ערך ולא פרש ערך מי אלא ערך סתם נותן פחות שבערכין שהוא שלשת שקלים 
האומר ערכי עלי ומת קדם שיעמד בדין אין היורשין חיבין לתן שנאמר "והעמידו לפני הכהן והעריך אתו הכהן" עמד בדין ומת יתנו היורשין 
אבל האומר דמי עלי אף על פי שעמד בדין ומת קדם שיקצצו דמיו ויאמרו הדינין כמה ישוה אין היורשין חיבין לתן ואם קצבו דמיו ואחר כך מת יתנו היורשין 
ומה בין ערכין לדמים שערכין קצובין מן התורה והדמים אינן קצובין וכן האומר ערך פלוני עלי ומת העורך והנערך אחר שעמד הנערך בדין חיבין היורשין לתן מת הנערך קדם שעמד בדין אף על פי שהמעריך קים הרי זה פטור שאין ערך למת והנערך צריך עמידה בדין אמר דמי פלוני עלי ועמד בדין ומת קדם שיקצצו דמיו הרי זה פטור שאין דמים למתים 
האומר ערך ידי או ערך עיני או רגלי עלי או שאמר ערך יד זה או עינו עלי לא אמר כלום ערך לבי או כבדי עלי או ערך לבו של פלוני או כבדו עלי נותן ערך כלו וכן כל איבר שאם ינטל מן החי ימות אם אמר ערכו עלי נותן ערך כלו 
אמר חצי ערכי עלי נותן חצי ערכו ערך חציי עלי נותן ערך כלו שאי אפשר שינטל חציו ויחיה 
האומר דמי ידי עלי או דמי יד פלוני עלי שמין אותו כמה הוא שוה ביד וכמה הוא שוה בלא יד ונותן להקדש כיצד אם נמכר הוא כלו שוה חמשים ואם ימכר חוץ מידו שתשאר ידו זו לבעליו ולא יהיה ללוקח בה כלום שוה ארבעים נמצא זה יתחיב לשלם להקדש עשרה וכן כל כיוצא בזה 
האומר דמי ראשי או כבדי עלי או דמי ראשו של פלוני עלי או לבו או כבדו עלי נותן דמי כלו וכן האומר דמי חציי עלי נותן דמי כלו אבל האומר חצי דמי עלי נותן חצי דמיו 
האומר משקלי עלי או משקל פלוני עלי נותן משקלו אם כסף כסף אם זהב זהב כמו שפרש אמר משקל ידי או רגלי עלי רואין כמה היא ראויה לשקל ונותן ממון שפרש עד היכן היא היד לענין זה עד האציל והרגל עד הארכבה לפי שבנדרים הולכין אחר לשון בני אדם 
האומר קומתי עלי כסף או זהב נותן שרביט שאינו נכפף מלא קומתו ממין שפרש אמר מלא קומתי עלי נותן אפלו שרביט שנכפף ממין שפרש 
האומר משקלי עלי ולא פרש מאי זה מין אם היה עשיר ביותר ונתכון למתנה מרבה נותן משקלו זהב והוא הדין באומר משקל ידי או רגלי או קומתי ולא פרש מאי זה מין נותן זהב ואם אינו מפלג בעשירות נותן משקלו או משקל ידו מדברים שדרכן להשקל באותו מקום אפלו פרות וכן נותן שרביט מלא קומתו אפלו של עץ הכל לפי ממונו ודעתו 
האומר עמדי עלי ישיבתי עלי או מקום ישיבתי עלי או רחבי עלי עביי עלי הקפי עלי כל אלו ספק ומביא לפי ממונו עד שיאמר לא כך נתכונתי ואם מת יתנו היורשים פחות שבלשונות 
האומר הרי עלי מטבע כסף לא יפחת מדינר כסף מטבע נחשת לא יפחת ממעה כסף הרי עלי ברזל לא יפחות מאמה על אמה לכלה עורב שהיה למעלה בגג ההיכל כמו שיתבאר במקומו 
האומר הרי עלי כסף או זהב ולא הזכיר מטבע יביא לשון של כסף או של זהב יהיה משקלה עד שיאמר לא לכך נתכונתי וכן אם פרש המשקל ושכח כמה פרש יביא עד שיאמר לא לכך נתכונתי 
אחד האומר דמי עלי או דמי פלוני עלי או האומר הרי עלי מנה או חמשים או כסף או זהב הכל הן הנקראים חיבי דמים והדמים והערכין לבדק הבית כמו שבארנו 
שתי לשכות היו במקדש אחת לשכת חשאים ואחת לשכת הכלים לשכת חשאים יראי חטא נותנין לתוכן בחשאי ועניים בני טובים מתפרנסים ממנה בחשאי לשכת הכלים כל מי שהתנדב כלי זורקו לתוכה ואחת לשלשים יום הגזברין פותחין אותה כל כלי שנמצא בו צרך לבדק הבית מניחין אותו והשאר נמכרין ודמיהן נופלין ללשכת בדק הבית 
הצרכו לקדשי מזבח ולא הספיקו להן תרומת הלשכה מוציאין את הראוי להן מקדשי בדק הבית אבל אם הצרכו לבדק הבית ולא מצאו בלשכת בדק הבית דבר המספיק להן אין מוציאין הראוי להן מקדשי המזבח 
המעריך את הפחות מבן עשרים ולא עמד בדין עד שהיה יתר על עשרים אינו נותן אלא ערך פחות מבן עשרים שאין הערך אלא בזמן הערך לא בזמן ההעמדה בדין 
כל הערכין הקצובין בתורה הן שנותן המעריך אם היה עשיר אבל אם היה עני ואין ידו משגת נותן כל הנמצא בידו אפלו סלע אחד ונפטר שנאמר "ואם מך הוא מערכך" "על פי אשר תשיג יד הנדר" 
ומנין שהוא נותן אפלו סלע אחד אם אין לו אלא סלע אחד שנאמר "וכל ערכך יהיה בשקל הקדש" הא למדת שאין בערכין פחות מסלע ולא יותר על חמשים 
הרי שלא נמצא בידו אפלו סלע אין לוקחין ממנו פחות מסלע אלא ישאר הכל עליו חוב ואם מצאה ידו והעשיר יתן ערך שלם הקצוב בתורה 
עשיר שהעריך והעני או שהעריך כשהוא עני והעשיר הרי זה חיב בערך עשיר אבל אם העריך כשהוא עני והעשיר וחזר והעני נותן ערך עני 
עשיר שאמר ערכי עלי או ערך פלוני ושמע העני ואמר מה שאמר זה עלי הרי העני חיב בערך עשיר שהוא ערך שלם אבל עני שהעריך את העשיר ואמר ערך זה עלי אינו חיב אלא כערך עני שהוא כפי אשר תשיג ידו 
מה בין החיב בערך עני להחיב בערך עשיר שהוא הערך הקצוב כלו שהחיב בערך עני שלקחו ממנו כל מה שידו משגת אפלו סלע אחד ואחר כך העשיר אינו חיב לשלם ואם היה חיב בערך עשיר ישאר שאר הערך חוב עליו עד שיעשיר וישלים הערך שעליו 
המפרש את הערך ואמר ערכי עלי חמשים סלעים או ערך פלוני עלי שלשים סלעים אינו נדון בהשג יד אלא לוקחין כל הנמצא בידו והשאר עליו חוב עד שיעשיר ויתן 
וכן האומר דמי עלי או דמי פלוני עלי אינו נדון בהשג יד שחיבי דמים הרי פרשו נדרן והרי הן כמי שאמר מנה עלי הקדש שהוא חיב לתן מנה גמור 
האומר הרי עלי ערך סתם ולא פרש אינו כמפרש שלשת שקלים אלא נדון בהשג יד כשאר המעריכין 
האומר ערכי עלי וחזר ואמר ערכי עלי והיו בידו עשר סלעים ונתן תשע לשניה וסלע לראשונה יצא ידי שתיהן שהערכין לאו כחובות הן שאף על פי שכל מה שבידו משעבד לראשונה הקדש מאחר שגבה גבה אבל אם נתן תשע לראשונה ואחת לשניה ידי שניה יצא שהרי כשנתן הסלע לא נשאר בידו כלום והרי אין ידו משגת ידי ראשונה לא יצא שהרי כל מה שהיה בידו משעבד לראשונה כשנתן התשע נשאר לו סלע והרי לא נתן כל מה שידו משגת לפיכך ישאר עליו שאר ערך ראשון עד שיעשיר וישלים 
האומר שני ערכי עלי ולא היה בידו אלא פחות מכדי שני ערכין הרי הדבר ספק אם נתפס לשניהן ונותן חצי מה שיש לו לערך אחד וחצי לערך השני ויפטר או יתן ערך אחד מהן שלם או כל הנמצא בידו באחד מהן וישאר הערך האחר עליו חוב עד שיתן אותו בעניות או בעשירות כפי השג ידו 
המפריש ערכו או דמיו ונגנבו או אבדו אף על פי שלא אמר עלי חיב באחריותן עד שיגיעו ליד הגזבר שנאמר "ונתן את הערכך ביום ההוא קדש לה'" הרי הן חלין אף על פי שהפרישן עד שיגיעו לידי הגזבר 
חיבי ערכין ודמים ממשכנין אותן ולוקחין מהן בעל כרחן מה שנדרו ואינן חיבין להחזיר להם המשכון ביום או בלילה ומוכרין כל הנמצא להם מן הקרקע ומן המטלטלין מכסות וכלי תשמיש הבית ועבדים ובהמה ונפרעין מן הכל ואין מוכרין לא כסות אשתו ולא כסות בניו ולא בגדים שצבען לשמן ולא סנדלים חדשים שלקחן לשמן וכן המקדיש כל נכסיו לא הקדיש את אלו 
ונותנין לו מכל נכסיו לזה שיש עליו ערכין או דמים או שהקדיש מנה לבדק הבית ואין לו נותנין לו תפלין של ראש ושל יד וסנדליו וכסא לישב עליו ומטה ומצע הראויין לו לישן עליהם ואם היה עני נותנין לו מטה ומפץ לישן עליו ונותנין לו מזון שלשים יום וכסות שנים עשר חדש לו לבדו אבל לא לאשתו ובניו אף על פי שהוא חיב במזונותיהם ובכסותם ואין נותנין לו אלא כסות הראויה לו 
היו עליו כלי משי ובגדים מזהבין מעבירין אותן מעליו ונותנין לו כסות הראויה לאיש כמותו לחל אבל לא לשבתות וימים טובים 
ואם היה אמן נותנין לו שני כלי אמנות מכל מין ומין כיצד אם היה חרש נותנין לו שני מעצדים ושתי מגרות היו לו כלים מרבין ממין אחד ומועטין ממין שני אין מוכרין מן המרבה ולוקחין לו מן המועט אלא נותנין לו שני כלים מן המרבין וכל שיש לו מן המועט 
היה חמר או אכר אין נותנין לו בהמתו אף על פי שאין לו מזונות אלא ממנה היה ספן אין נותנין לו ספינתו אלא ימכר הכל 
היו בנכסים בהמה ועבדים ומרגליות ואמרו התגרים אם ילקח לעבד זה כסות בשלשים משבח הוא מאה ופרה זאת אם ימתינו בה לאטלס משבחת עשרה ומרגלית זו אם מעלין אותה למקום פלוני תשוה ממון רב וכאן אינה שוה אלא מעט אין שומעין להן אלא כיצד עושין מוכרין הכל במקומו ובשעתו כמה שהוא שנאמר "ונתן את הערכך ביום ההוא קדש לה'" לרבות כל דבר של הקדש שאין מפרכסין אותו ואין ממתינין בו לשוק ולא מוליכין אותו ממקום למקום אין להקדש אלא מקומו ושעתו 
במה דברים אמורים במטלטלין ועבדים אבל הקרקעות מכריזין עליהם ששים יום רצופים בבקר ובערב ואחר כך מוכרין אותם 
שדה שירשה אדם ממורישיו היא הנקראת שדה אחזה ושדה שלקחה או זכה בה היא הנקראת שדה מקנה והמקדיש שדה אחזתו מודדין אותה וערכה הוא הערך הקצוב בתורה 
וכמה הוא כל מקום שראוי לזרע בו חמר שעורים ויזרענו ביד ולא יקרב זריעתו ולא ירחק אותה ערכו חמשים שקלים לכל שני יובל ואין שנת יובל מן המנין ואחד המקדיש שדה טובה שאין בכל ארץ ישראל כמותה או שדה רעה שאין כמוה לרע כזה מעריכין אותו 
כבר בארנו בהלכות שקלים שהשקל האמור בתורה הוא הנקרא סלע בלשון חכמים והגרה האמורה בתורה היא המעה בדברי חכמים והוסיפו על השקל ועשו אותו סלע והסלע ארבעה דינרין והדינר שש מעין והמעה שני פונדיונין נמצא לכל שנה סלע ופונדיון שאף על פי שהסלע שמונה וארבעים פונדיונין כשיתן פונדיונות לקח סלע מן השלחני נותן תשעה וארבעים 
החמר הוא הכור והוא שני לתכין והלתך חמש עשרה סאין נמצא החמר שלשים סאה שהן עשר איפות כל שלש סאין איפה וכבר בארנו בהלכות שבת שהמקום שיש בשבורו חמשים אמה על חמשים אמה הוא בית סאה והוא מזרע סאה נמצאת למד שהמקום שיש בשבורו חמשה ושבעים אלף אמה שהוא ברבוע מאתים ארבע ושבעים אמות על מאתים ארבע ושבעים אמות בקרוב הוא בית כור והוא "זרע חמר שעורים" 
כיצד דרך החשבון בערכי שדות הרי שהקדיש שדה אחזתו ונשאר ליובל שמונה שנים חוץ משנת היובל שאינה בחשבון כמו שבארנו כל הרוצה לפדותה מיד הקדש נותן לכל "זרע חמר שעורים" שמונה סלעים ושמונה פונדיונות ואם רצו הבעלים לפדותה נותנין עשר סלעים ועשרה פונדיונות לפי שהן מוסיפין חמש וכן כל חמש האמור בתורה צריך שיהא הקרן עם התוספות חמשה נמצא שהוסיף רביע הקרן וכן אם פדתה אשתו של מקדיש או אחד מיורשיו הרי אלו מוסיפין חמש 
נשאר ליובל ארבע שנים נותן הפודה ארבע סלעים וארבעה פונדיונות לכל חמר ואם הבעלים פדו אותה נותן חמש וכן לפי חשבון זה סלע ופונדיון לכל שנה ואינו נותן שנה בשנה אלא נותן הכל כאחד 
נשאר בינו ובין היובל שנה אינו יכול לתן סלע ופונדיון לפדותה שנאמר "וחשב לו הכהן" "על פי השנים הנותרות" אינה נפדית בגרעון כסף אלא קדם ליובל בשתי שנים או יותר 
נשאר בינו ובין היובל שנה וחדשים אם רצה הגזבר לחשב החדשים שנה ויתן שנים שקלים ושנים פונדיונים לכל זרע חמר הרי זה מתר לפי שאין מחשבין חדשים להקדש שנאמר "על פי השנים הנותרת" שנים אתה מחשב להקדש ואי אתה מחשב חדשים 
לפיכך אין ראוי לאדם להקדיש שדהו לפני היובל בפחות משתי שנים ואם הקדישה הרי זו מקדשת ואינה נפדית בגרעון כסף אלא אם רצה הפודה לתן חמשים שקל לכל חמר פודה אותה ואם לא פדאה הרי זו יוצאה לכהנים ביובל כמו שיתבאר 
הקדיש שדהו בשנת היובל עצמה אינה מקדשת וכהן ולוי שהקדישו בשנת היובל עצמה הרי זו מקדשת 
כשם שגואלין לעולם כך מקדישין לעולם 
המקדיש את שדהו אחר היובל אינה נפדית בגרעון כסף עד שיגמר שנה אחר היובל לפי שאין מחשבין חדשים להקדש לפיכך אם רצה הפודה לתן חמשים שקל לכל זרע חמר הרי זה פודה אפלו ביום שאחר היובל ואינו גורע כלום 
כשמודדין אין מודדין אלא מקומות הראויין לזריעה היו שם סלעים גבוהים עשרה טפחים או נקעים מלאים מים עמוקים עשרה טפחים אין נמדדין עמה פחות מכאן נמדדין עמה 
היו בה מקומות נמוכות עשרה או יותר ואין בהן מים נמדדין בפני עצמן ומחשבין להם מה שראוי להם 
היתה מלאה אילנות אף על פי שלא פרש הרי הקדיש גם האילנות שכל המקדיש בעין יפה הוא מקדיש ומחשבין את האילנות בשוייהן והקרקע מודדין אותה ויהיה ערכה סלע ופונדיון לכל שנה ולכל זרע חמר כמו שבארנו 
המקדיש את השדה שאינה ראויה לזריעה והיא הנקראת טרשין פודין אותה בשויה וכן המקדיש את האילנות בלבד פודין אותן בשוייהן 
היו האילנות שלשה אילנות לתוך בית סאה ולא פרש שהאילנות בלבד הוא שהקדיש הרי זה הקדיש את הקרקע ואת האילנות שביניהן אבל אם היו האילנות נטועים כל שלשה אילנות ביתר מבית סאה או בפחות או שהקדישן זה אחר זה הרי זה לא הקדיש את הקרקע ולא את האילנות שביניהם 
הקדיש האילנות ואחר כך הקדיש את הקרקע פודה את האילנות בשוייהן ואת הקרקע על פי מדתה 
המקדיש שדה אחזתו והגיע היובל ולא נפדית אלא הרי היא תחת יד הקדש הכהנים נותנין את דמיה ותהיה אחזה להם שאין הקדש יוצא בלא פדיון ואותן הדמים יפלו להקדש בדק הבית 
גאלה המקדיש קדם שיגיע היובל הרי זו חוזרת לבעליה והערך שנתן יפל לבדק הבית כמו שבארנו וכן אם גאלה בנו של מקדיש הרי זו חוזרת לאביו ביובל אבל אם גאלה אותה בתו או שאר קרוביו או נכרי מיד ההקדש אם חזר המקדיש וגאלה מידן חוזרת לו לעולם ואם לא גאלה מידן אלא הגיע היובל והיא תחת יד הבת או שאר קרובים או נכרי הרי זו יוצאה להקדש ואינה חוזרת לבעלים לעולם אלא תהיה אחזה לכהנים שנאמר "והיה השדה בצאתו ביבל לכהן" וגו' ואין הכהנים צריכין לתן דמים שכבר נפדית מיד ההקדש ולקח ערכה מאחר אלא תחזר לכהנים כאלו הם בעליה 
במה דברים אמורים בישראל אבל אם היה המקדיש כהן או לוי הרי זה גואל לעולם ואפלו עבר עליה היובל ולא נפדית מן ההקדש פודה אותה אחר היובל שנאמר "גאלת עולם תהיה ללוים" 
האשה שהקדישה שדה אחזתה וגאלה בעלה מיד ההקדש והגיע היובל והיא תחת יד הבעל הרי הדבר ספק אם תחזר לאשה או תצא לכהנים לפיכך קדמה האשה והחזיקה בה אחר היובל אין הכהנים יכולין להוציא מידה וכן אם קדמו הכהנים והחזיקו בה אינה יכולה להוציא מידם 
המקדיש שדהו ופדה אותה כהן מיד ההקדש והגיע היובל והיא תחת יד הכהן לא יאמר הואיל והרי היא יוצאה לכהנים הרי היא תחת ידי וזכיתי בה אלא יוצאה לכל אחיו הכהנים 
כשתצא השדה לכהנים ביובל תנתן לכהנים שבמשמר שפגע בו היובל ואם היה ראש השנה של יובל בשבת שהרי משמר יוצא ומשמר נכנס תנתן למשמר היוצא 
המקדיש את האילנות והגיע היובל ולא פדו אותם אינן יוצאין לכהנים שנאמר "והיה השדה בצאתו ביבל" ואין אלו שדה אבל המקדיש את הטרשים והגיע יובל ולא פדו אותן הבעלים הרי אלו יוצאין לכהנים שנאמר והיה השדה וזו נקראת שדה 
כיצד דין מקדיש שדה מקנתו שמין אותה בדמיה ורואין כמה היא שוה עד היובל ופודה אותה כל מי שירצה ואם פדה אותה המקדיש אינו מוסיף חמש ופדיונה לבדק הבית כשאר ערכין ודמים וכשיגיע היובל תחזר לבעלים הראשונים שמכרוה בין שנפדית מיד הגזבר והרי היא יוצאה מיד אחר בין שלא נפדית והרי היא יוצאה מיד ההקדש הרי זו חוזרת למוכר ואינה יוצאה לכהנים שאין אדם מקדיש דבר שאינו שלו 
כל שדה ששמין אותה להקדש למכר אותה בדמיה מכריזין עליה ששים יום רצופין בבקר בשעת הכנסת פועלים ובערב בשעת הוצאת פועלים ומסימין מצריה ואומר כך היא יפה ובכך היא שומה כל הרוצה לקח יבוא ויקח 
הלוקח שדה מאביו או משאר המורישין אותו והקדישה בין שהקדישה אחר מות אביו או מורישו ובין שהקדישה בחיי אביו או שאר מורישיו ואחר כך מת אביו הרי זו כשדה אחזה שנאמר "ואם את שדה מקנתו אשר לא משדה אחזתו" שדה שאינה ראויה להיות שדה אחזה יצאת זו שראויה לו ליורשה 
המקדיש שדה אחזתו מצוה עליו לפדותה הוא שהאדון קודם ואם לא רצה אין כופין אותו במה דברים אמורים בזמן שמצות יובל נוהגת שאם יגיע יובל ולא יגאלנה תצא לכהנים כמו שבארנו אבל בזמן שבטלו היובלות שהרי אינה יוצאת לכהנים אלא סופה להפדות לעולם כופין את האדון לפתח בה תחלה והיא נפדית בשויה כשאר ההקדשות אם נמצא מי שמוסיף עליו וגואל אותה יגאל ואם לאו אומרין לו הגיעתך ויתן מה שאמר ואינו פותח בפחות מארבע פרוטות כדי שיהא החמש שמוסיף פרוטה 
רצה האדון למכר שדות אחרות משדותיו או ללוות כדי לפדות שדה זו שהקדיש הרשות בידו בין בזמן שהיובל נוהג בין בזמן שאין היובל נוהג והוא קודם לכל אדם וכן אם רצה לגאל חציה גואל מה שאין כן במוכר להדיוט זה חמר בהדיוט מבהקדש 
המקדיש את ביתו או את בהמה טמאה שלו או שאר מטלטליו הרי אלו נערכין בשוייהן בין טוב ובין רע ואם פדה אותן המקדיש או אשתו או יורשו מוסיף חמש וכופין את הבעלים לפתח ראשון והדמים לבדק הבית בין שהיה הבית מבתי ערי חומה בין שהיה מבתי החצרים הרי זה נגאל לעולם 
גאלו אחר מיד ההקדש אם היה בית ערי חומה וקם ביד הגואל שנים עשר חדש נחלט ואם היה בית החצרים והגיע היובל והוא ביד הגואל חוזר לבעליו ביובל 
המקדיש בהמה טהורה תמימה לבדק הבית אף על פי שעבר על עשה מה שעשה עשוי וחלה קדשה עליה ונפדית כשהיא תמימה ומעריך אותה הכהן בדמיה והדמים יפלו לבדק הבית ואין הפודה אותה פודה אלא על מנת להקריבה למזבח למה שהיא ראויה שכל דבר הראוי למזבח אינו יוצא מידי מזבח לעולם 
ומנין שאסור להקדיש תמימין לבדק הבית שנאמר "ושור ושה שרוע וקלוט נדבה תעשה אתו" מפי השמועה למדו נדבה לבדק הבית וכן הדברים מראין שאינה אלא קדשת דמים שאין מקריבין בעל מום למזבח שנאמר אתו "אותו" אתה עושה נדבה לבדק הבית ואין אתה עושה תמימים נדבה לבדק הבית ולאו הבא מכלל עשה כעשה הוא 
המקדיש את בהמתו סתם או שהקדיש את נכסיו סתם רואין כל בהמה תמימה הראויה להקריב על גבי המזבח זכרים ימכרו לצרכי עולות ויקריבו אותן עולות והנקבות ימכרו לצרכי שלמים ויקריבו אותן שלמים והדמים יפלו לבדק הבית שסתם הקדשות לבדק הבית ועל זה נאמר "ואם בהמה אשר יקריבו ממנה קרבן לה' כל אשר יתן ממנו לה' יהיה קדש" כלומר כל הראוי לקרבן על גבי המזבח יקרב 
הקדיש נכסיו סתם והיו בהן יינות ושמנים וסלתות ועופות הראויין לקרב על גבי המזבח ימכרו לצרכי אותו המין ויקריבו אותן והדמים ילקח בהן זכרים ויקריבו עולות 
ומפני מה יקריבו דמי אלו עולות ודמי הבהמה התמימה יפלו לבדק הבית לפי שהבהמה הקדושה למזבח אם נפל בה מום יש לה פדיון כמו שיתבאר והסלת והיין והשמן והעופות שנפסלו אין להן פדיון שנאמר "והעמיד את הבהמה" וגו' כל שישנו בכלל העמדה והערכה יש לה פדיון וכל שאינו בכלל העמדה והערכה אין לה פדיון 
הקדיש נכסיו סתם והיתה בהן הקטרת שנותנין לאמנין בשכרן עד שיחזרו ויקחו אותה כמו שבארנו בשקלים הרי זו תנתן לאמנין בשכרן כמו שעושין במותר הקטרת וכן עושין אם יש בנכסיו אחד מסמני הקטרת 
המקדיש בהמה תמימה למזבח ונפל בה מום ונפסלה הרי זו נערכת ונפדית ועל זה נאמר "ואם כל בהמה טמאה אשר לא יקריבו ממנה קרבן לה' והעמיד את הבהמה" וגו' ויביא בדמיה קרבן אחר כמותה 
כל המקדיש בהמה בחייה בין טהורה בין טמאה בין קדשי הבית בין קדשי מזבח שנפל בהן מום או תמימה הראויה לקרב כמו שיתבאר הרי זו צריכה העמדה בבית דין שנאמר "והעמיד את הבהמה" לפיכך אם מתה הבהמה קדם שתערך ותפדה אין פודין אותה אחר שמתה אלא תקבר אבל אם הקדיש שחוטה או נבלה לבדק הבית הרי זו תפדה כשאר מטלטלין 
שחט בה שנים או רב שנים ועדין היא מפרכסת הרי היא כחיה לכל דבריה ונערכת והרי היא בכלל והעמיד והעריך עד שתמות 
המקדיש בהמה תמימה לדמיה הרי זו נתקדש גופה כיצד האומר דמי בהמה זו הקדש למזבח היא עצמה תקרב הקדיש אחד מאיבריה לדמיו ואמר דמי רגלה של פרה זו הקדש למזבח הרי זו ספק אם פשטה קדשה בכלה או לא פשטה ולפיכך תקרב ולא תפדה 
וכיצד עושין מוכרין אותה כלה למי שיקריב אותה ודמיה חלין חוץ מדמי אותו איבר ואם היה איבר שהנשמה תלויה בו פשטה קדשה בכלה 
היתה בהמה בעלת מום שאינה ראויה לקרב והקדיש איבר מאיבריה לדמיו בין שהנשמה תלויה בו בין שהנשמה אין תלויה בו לא נתקדש אלא דמי אותו איבר בלבד כיצד כגון שאמר דמי רגל פרה זו או דמי לבה הקדש למזבח הוא והקדש שתפין בה 
וכן האומר ראש עבד זה או לב חמור זה הקדש למזבח או שאמר ראשי הקדש למזבח אינו חיב אלא בדמי ראשו ורואין כמה ישוה אותו איבר אלו היה נמכר ויביא בדמיו קרבן 
במה דברים אמורים בקדשי מזבח אבל בקדשי בדק הבית האומר דמי ראש חמור זה או כבדו הקדש או דמי ראש עבד זה או כבדו הקדש הואיל והוא דבר שהנשמה תלויה בו הרי זה חיב בדמי כלו שכל הקדש בדק הבית קדשת דמים הוא 
האומר ערכי עלי למזבח מביא בערכו קרבן ואם אין ידו משגת לערך שלם הרי זה דבר ספק אם נדון בהשג יד הואיל והוציאו בלשון ערך או אינו נדון בהשג יד הואיל ולמזבח נדר וכן המקדיש שדה אחזתו למזבח הרי זו נפדית והדמים יביאו בהן עולות למזבח ויש בדבר ספק אם פודין אותה בערך הקצוב בה או פודין אותה בשוין הואיל ולמזבח הקדיש ודנין בכל אלו וכיוצא בהן להחמיר 
אחד האומר הרי זה הקדש לבדק הבית או חרם לבדק הבית או חרם לשמים וכן בכל נכסיו אם אמר כל נכסיו הקדש או חרם לבדק הבית או חרם לשמים הרי אלו יפלו לבדק הבית אבל אם אמר חרם סתם הרי אלו לכהנים שסתם חרמים לכהנים שנאמר "כל חרם בישראל לך יהיה" 
מחרים אדם מן בקרו ומצאנו ומעבדיו ומשפחותיו הכנענים ומשדה אחזתו אבל לא יחרים כל בהמתו ולא כל עבדיו ולא כל שדותיו ולא כל מין שיש לו משאר המטלטלין שנאמר "מכל אשר לו" ואם החרים את הכל אפלו החרים כל נכסיו הרי אלו מחרמין בין שהחרים לכהנים בין שהחרים לבדק הבית 
וכל מי שהחרים או הקדיש כל נכסיו לוקחין כל מה שיש לו ואפילו תפלין שבראשו ואין צריך לומר כלי אמנותו ובגדיו שהכל הקדש או חרם 
מה בין חרמי כהנים לחרמי שמים שחרמי שמים הקדש ונפדין בשוייהן ויפלו הדמים לבדק הבית ויצאו הנכסים לחלין וחרמי כהנים אין להן פדיון לעולם אלא נתנין לכהנים כתרומה ועל חרם כהנים הוא אומר "לא ימכר ולא יגאל" לא ימכר לאחר ולא יגאל לבעלים 
ואחד המחרים קרקע או מטלטלין הרי אלו נתנין לכהן שבאותו משמר בשעה שהחרים חרמי כהנים כל זמן שהן בבית הבעלים הרי הן הקדש לכל דבריהם שנאמר "כל חרם קדש קדשים הוא לה'" נתנו לכהן הרי הן כחלין לכל דבריהם שנאמר "כל חרם בישראל לך יהיה" 
כהן שהיתה לו שדה חרם שזכה בה אחר היובל והחרימה הרי זו מחרמת ויוצאה לאחיו הכהנים שנאמר "לכהן תהיה אחזתו" מלמד ששדה חרמו לו כשדה אחזה לישראל שאם החרימה היא מחרמת מיד 
מכר הכהן שדה חרמו והקדישה לוקח אפלו היה הלוקח הבעלים הראשונים שהחרימוה הרי זו כשדה מקנה וחוזרת לכהן שמכרה ביובל אבל קרקע או מטלטלין של כהנים ולוים אינם מחרימין אותן שהרי אומר בשדה "כי אחזת עולם הוא לכם" ומטלטלין הקשו לקרקעות בחרמין שנאמר "מכל אשר לו ומשדה אחזתו" 
המקדיש קדשי מזבח לבדק הבית הרי ההקדש חל עליהן ותערך הבהמה ותפדה ויפלו דמיה לבדק הבית והבהמה תקרב למה שהיתה בתחלה אבל המקדיש קדשי בדק הבית למזבח ואמר הרי זה עולה או שלמים או החרימם לכהנים לא עשה כלום ואין הקדש מזבח ולא החרם חל על קדשי בדק הבית שאין אדם מקדיש דבר שאינו שלו 
האומר שור זה הקדש לאחר שלשים יום ושחטו בתוך שלשים יום הרי זה מתר בהנאה הקדישו למזבח הרי זה הקדש למזבח אבל אם אמר הרי זה הקדש מעכשו לאחר שלשים יום ושחטו בתוך שלשים יום הרי זה אסור בהנאה ואם הקדישו בתוך השלשים למזבח אינו מקדש 
המקדיש עולה לבדק הבית אין בה אלא עכוב גזברין בלבד ומדברי סופרים שלא תשחט עד שתפדה לפיכך אם עבר ושחטה הרי זו כשרה 
מחרים אדם בין קדשי קדשים בין קדשים קלים בין חרמי כהנים בין חרמי בדק הבית ואם היו קדשים שהוא חיב באחריותן נותן את דמיהן בין לכהנים בין לבדק הבית ויקרבו אותן הקדשים אחר שיפדו למה שהן 
היו נדבה והחרימן כיצד פודין אותן אומדים כמה אדם רוצה לתן בבהמה זו להעלותה עולה שאינו חיב בה וכל הנותן אותו שעור יקריב בהמה זו נדבה כמו שהיתה 
ישראל שהחרים את בכור בהמה לשמים בין שהיה תמים בין שהיה בעל מום הרי זה מחרם ואין צריך לומר שהחרימו הכהן לשמים אחר שבא לידו 
וכיצד פודין אותן אומדין כמה אדם רוצה לתן בבכור זה כדי שיהיה לו ותהיה הרשות בידו לתנו לכל כהן שירצה לקרובו או לרעו וכל הנותן אותו שעור יקח הבכור ויתננו לכל כהן שירצה ויפלו הדמים לבדק הבית 
המחרים את המעשר הרי זה כמחרים שלמי נדבה לפי שאינו חיב באחריותו 
המקדיש שקלו לבדק הבית הרי זה קדש הקדיש בכורים לבדק הבית אינן קדש אבל אם הקדישן הכהן אחר שבאו לידו הרי אלו קדש 
המחרים חצי עבדו ושפחתו הוא והכהנים שתפין בו אבל אם הקדיש או החרים לשמים חצי עבדו כלו קדש כמו שבארנו וכל המקדיש עבדו ושפחתו הכנענים או המקדיש כל נכסיו והיו בהן עבדים הרי גופן קדש לפיכך אסורים להנות בהן עד שיפדו 
ואין הגזברין רשאין לקח דמיהן מאחרים ולהוציא אותן לחרות אלא מוכרין אותן לאחרים ואחרים מוציאין אותן לחרות אם רצו 
המקדיש ידי עבדו כל היתר על פרנסתו קדש וכיצד הוא מתפרנס עבד זה לווה ואוכל ועושה ופורע והוא שיעשה פחות פחות משוה פרוטה ויפרע שאם עשה בפרוטה ראשון ראשון קנה הקדש 
המקדיש את עצמו לא הקדיש אלא דמיו והרי הוא חיב בדמי עצמו ומתר לו לעשות ולאכל שהרי לא נתקדש גופו כעבד 
אין אדם מקדיש דבר שאינו שלו כיצד כגון שהחרים בנו ובתו ועבדו ושפחתו העברים או שדה מקנתו הרי אלו אינן מחרמין שאין אדם מקדיש דבר שאין גופו שלו 
אין אדם מקדיש דבר שאינו ברשותו כיצד היה לו פקדון ביד אחר וכפר בו זה שהוא אצלו אין הבעלים יכולין להקדישו אבל אם לא כפר בו הרי הוא ברשות בעליו בכל מקום שהוא 
במה דברים אמורים במטלטלין אבל קרקע שגזלה אחר וכפר בה אם יכול להוציאה בדינין הרי זה יכול להקדישה ואף על פי שעדין לא הוציאה שהקרקע עצמה הרי היא ברשות בעליה 
הגוזל את חברו ולא נתיאשו הבעלים שניהם אינן יכולין להקדיש זה לפי שאינו שלו וזה לפי שאינו ברשותו וכן כל כיוצא בזה 
מי שהיה מוכר דלועין או ביצים וכיוצא בהן ובא לוקח ונטל אחת והלך לו אם היו דמי כל אחת ואחת קצובין הרי זה כמי שפסק ואין המוכר יכול להקדיש דלעת זו שהרי אינה ברשותו ואם אין הדמים קצובין והקדישה מקדשת שעדין ברשותו היא שזה שלקחה לא לקחה דרך גזלה וכן כל כיוצא בזה 
אין אדם מקדיש דבר שלא בא לעולם כיצד מה שתעלה מצודתי מן הים קדש מה שתוציא שדה זו מן הפרות חרם לא אמר כלום 
האומר לחברו שדה זו שמכרתי לך לכשאקחנה ממך מקדשת ולקחה אינה מקדשת לפי שכשהקדישה לא באה ברשותו 
וכן המקדיש מעשה ידי אשתו הרי זו עושה ואוכלת והמותר חלין אמר לה יקדשו ידיך לעושיהן הואיל והן משעבדין לו הרי כל מעשה ידיה קדש הא למה זה דומה לאומר אילן זה קדש שכל פרות שיעשה להבא קדש וכן כל כיוצא בזה 
האומר לחברו שדה זו שאני מוכר לך לכשאקחנה ממך תתקדש הרי זו מקדשת כשיקחנה שהרי עתה בידו להקדישה שדה זו שמשכנתי לך לכשאפדנה ממך תהי קדש משיפדה אותה תתקדש שהרי בידו לפדותה ואפלו היתה ממשכנת לזמן קצוב שהרי בידו לפדותה אחר הזמן 
המשכיר בית לחברו וחזר והקדישו הרי זה קדש ופקעה השכירות ואם דר בו השוכר מעל 
יראה לי שאף על פי שאין אדם מקדיש דבר שלא בא לעולם אם אמר הרי עלי להקדישו הרי זה חיב להקדישו כשיבוא לעולם משום נדרו ואם לא הקדיש הרי זה עובר משום "בל תאחר" ו "לא יחל דברו" ומשום "ככל היצא מפיו יעשה" כשאר הנדרים 
כיצד האומר הרי עלי להקדיש כל שתעלה מצודתי מן הים הרי עלי לתן לעניים פרות שתוציא שדה זו הרי עלי להחרים או לתן לשבוים כל שאשתכר בשנה זו וכל כיוצא במאמרים אלו הרי זה חיב לתן ולעשות בהן מה שאמר כשיבואו לידו וזה וכיוצא בו בכלל נדרים הוא לא בכלל הקדשות 
ראיה לדבר זה מה שאמר יעקב אבינו "וכל אשר תתן לי עשר אעשרנו לך" ונאמר "אשר נדרת לי שם נדר" והרי האומר לא אפטר מן העולם עד שאהיה נזיר חיב לנהג בנזירות ואף על פי שעדין לא נדר בנזיר הואיל ואמר שידר בנזיר חיב להנזר וזה כיוצא בו וכזה ראוי לדון 
הקדש טעות אינו הקדש כיצד האומר שור שחור שיצא מבית ראשון הרי הוא הקדש ויצא לבן אינו הקדש דינר זהב שיעלה בידי ראשון הרי הוא הקדש ועלה של כסף אינו הקדש חבית של יין שתעלה בידי ראשונה הקדש ועלה של שמן בין שהיין יקר מן השמן באותו מקום או השמן יקר מן היין אינו הקדש התפיס בה אחרת ואמר זו כזו הרי השניה הקדש וכן כל כיוצא בזה 
ההקדשות אין פודין אותן לא בקרקע ולא בעבדים שהרי הקשו לקרקעות ולא בשטרות שאין גופן ממון שנאמר ונתן את הכסף אחד הכסף ואחד שאר המטלטלין ששוין כסף ואפילו סבין 
כל הפודה קדשיו מוסיף חמש ואחד המקדיש עצמו או אשתו או היורש מוסיפים חמש כמו שבארנו ואף החמש לא יהיה אלא מן המטלטלין והחמש שמוסיף הרי הוא כהקדש עצמו ודין אחד להם 
הפודה קדשיו אין החמש מעכב אלא מאחר שנתן את הקרן יצא הקדש לחלין ומתר להנות בו ומדברי סופרים שאסור לו להנות עד שיתן החמש שמא יפשע ולא יתן אבל בשבת מפני ענג שבת התירו לו לאכל ואף על פי שעדין לא נתן את החמש והרי הגזברין תובעין אותו 
קדשי מזבח שנפל בהם מום ונפדו אם פדה המקדיש עצמו מוסיף חמש כשאר ההקדשות והמקדיש שפדה לעצמו הוא שמוסיף חמש לא המתכפר בה שפדאה והקדש ראשון הוא שחיב בתוספת חמש אבל הקדש שני אינו מוסיף עליו חמש שנאמר "ואם המקדיש יגאל את ביתו ויסף חמישית" המקדיש ולא המתפיס 
לפיכך אם חלל בהמה על בהמה שניה בין בקדשי בדק הבית בין בקדשי מזבח שנפל בהם מום או שהמיר בקדשי מזבח כשהוא פודה את השניה שחלל עליה או את התמורה לעצמו אינו מוסיף חמש 
המפריש אשם להתכפר בו ונפל בו מום והוסיף עליו חמש וחללו על בהמה אחרת ונתכפר באשם אחר ונתקה הבהמה שחלל עליה לרעיה כמו שיתבאר במקומו הרי הוא ספק אם מוסיף עליה חמש הואיל והוא קרבן עולה והרי הוא גוף אחד וקדשה אחרת או אינו מוסיף עליה חמש מפני שהיא באה מכח הקדש ראשון שכבר הוסיף עליו חמש 
קדשי בדק הבית אין עושין תמורה שלא דנה תורה בתמורה אלא בקדשי מזבח כיצד היו לפניו בהמת חלין ובהמת קדשי בדק הבית ואמר זו חלופת זו או זו תמורת זו לא אמר כלום אבל אם אמר הרי זו תחת זו הרי זו מחללת על זו דבריו קימין ויצאתה הבהמה הראשונה לחלין ונתפסה השניה 
אחד קדשי בדק הבית ואחד קדשי מזבח שנפל בהן מום אין פודין אותן לכתחלה אלא בשוייהן ואם עבר וחללן על פחות משוייהן אפלו הקדש שוה מאה דינר שחללו על שוה פרוטה הרי זה פדוי ויצא לחלין ומתר להנות בו ומדברי סופרים שהוא צריך חקירת דמים וחיב להשלים את דמיו 
כיצד היתה לו בהמת קדשי מזבח שנפל בה מום והרי היא שוה עשרה ובהמת חלין ששוה חמשה ואמר הרי זו מחללת על זו הרי זו נפדית ויצאת לחלין אבל צריך להשלים החמשה וכן אם היתה הבהמה הראשונה קדשי בדק הבית הרי זו יצאת לחלין להגזז ולהעבד ותכנס השניה תחתיה דין תורה אבל מדבריהם צריך חקירת דמים אם היתה זו שחלל עליה שוה או ישלים דמיה 
שמו אותה שלשה ואמרו שזו בדמיה אפלו באו אחר כן מאה ואמרו של קדש היתה יפה אינו חוזר הואיל וחקירת הדמים מדבריהם לא החמירו בה אבל אם שמו אותה שנים ובאו שלשה ואמרו שהונה ההקדש בכל שהוא חוזר 
אין פודין את ההקדש אכסרה אלא בחקירת דמים כמו שבארנו ואם פדה יד הקדש על העליונה כיצד פרה זו תחת פרה זו של הקדש טלית זו תחת טלית זו של הקדש הקדשו פדוי ויד הקדש על העליונה אם היתה השניה יפה מן הראשונה ביותר לוקחין אותה הגזברין ושותקין ואם אינה יפה משלם את הדמים כמו שבארנו ומוסיף חמש אבל אם אמר טלית זו בעשר סלעים תחת טלית של הקדש ופרה זו בעשר סלעים תחת פרה זו של הקדש אפלו היתה של הקדש שוה חמש ושלו עשר הרי זה מוסיף חמש ונותן שתי סלעים ומחצה שהרי בדמים קצובים פדה ושניה אינה טעונה חמש כמו שבארנו 
הפודה מיד ההקדש משך במנה ולא הספיק לתן הדמים עד שעמד במאתים נותן מאתים שנאמר ונתן את הכסף וקם לו בנתינת הכסף הוא שלו משכו במאתים ולא הספיק לתן את הדמים עד שעמד במנה נותן מאתים לא יהא כח הדיוט חמור מכח הקדש והרי קנה במשיכה ונתחיב בדמים 
פדה במאתים ונתן הדמים ולא הספיק למשכו עד שעמד במנה כבר קנה בנתינת הכסף ומושך את שלו וזכה הקדש במאתים פדהו במנה ונתן הדמים ולא הספיק למשכו עד שעמד במאתים מה שפדה פדוי ואינו נותן אלא המנה שכבר נתן ואין אומרין כאן לא יהא כח הדיוט חמור מכח הקדש שאפלו הדיוט אינו יכול לחזר בו עד שיקבל מי שפרע כמו שיתבאר במקומו ואין הקדש ראוי לקבל מי שפרע 
המקדיש כל נכסיו והיתה עליו כתבת אשה או שטרי בעלי חובות אין האשה יכולה לגבות כתבתה מן ההקדש ולא בעל חוב את חובו שההקדש מפקיע השעבוד שקדם אבל כשימכר ההקדש הקרקע שלו ותצא השדה לחלין יש לבעל חוב ולאשה לגבות מן הפודה שהרי שעבודה עומד על קרקע זו 
הא למה זה דומה לשני לקוחות שכתבה לראשון דין ודברים אין לי עמך ומכר לשני שהיא טורפת מן השני 
וכיצד פודין קרקע זה משביעין את האשה או בעל חוב תחלה כדרך כל הבא לפרע מנכסים משעבדים ואחר כך מכריזין עליהם ששים יום בבקר ובערב כמו שבארנו ואומדין כמה אדם רוצה לתן בשדה על מנת לתן לאשה כתבתה ולבעל חוב את חובו ואחר שפודין אותה ולוקח אותה הלוקח אפלו בדינר כדי שלא יאמרו הקדש יוצא בלא פדיון חוזר הפודה ומגבה לאשה כתבתה או לבעל חוב את חובו אפלו היה החוב מאה והשדה שוה תשעים על מנת כך פודה אותה הרוצה לפדותה אבל אם היה החוב שנים בדמי השדה כגון שהיתה שוה מאה ויש עליו חוב וכתבת אשה מאתים אין פודין אותה על מנת לתן החוב או הכתבה אלא פודין אותה סתם שאם התנו לתן אינה נפדית כלל 
המקדיש כל נכסיו ואחר כך גרש את אשתו וגבתה כתבתה מן הפודה מן ההקדש אינו גובה עד שידירנה הנאה שמא קנוניא עשו על ההקדש ואין אומרין אלו רצה היה אומר בטעות הקדשתי וישאל על הקדשו לחכם ויחזר לו 
וכן אין נאמן לומר אחר שהקדיש מנה לפלוני חוב עלי או כלי זה של פלוני הוא שמא יעשו קנוניא על ההקדש ואפלו היה שטר ביד בעל חוב אינו גובה על פי זה אלא כדרך שגובין כל בעלי חובות כמו שבארנו 
במה דברים אמורים בבריא אבל חולה שהקדיש כל נכסיו ואמר בשעה שהקדיש מנה לפלוני בידי נאמן שאין אדם עושה ערמה על ההקדש בשעת מיתתו וחוטא לאחרים שהרי הוא הולך למות לפיכך אם אמר תנו אותה לו נוטל בלא שבועה ואם לא אמר תנו אין נותנין אלא אם כן היה בידו שטר מקים הרי זה נוטל מן ההקדש מפני הצואה ואם אחר שהקדיש אמר תנו אין שומעין לו אלא הרי הוא כשאר בעלי חובות אם נתקים שטרו נשבע וגובה מן הפודה ולא מן ההקדש 
מי שיצא עליו קול שהפקיר את נכסיו או הקדישן או החרימן אין חוששין לו עד שתהיה שם ראיה ברורה 
בחמשה עשר באדר בית דין נפנין לחפש ולבדק על צרכי צבור ועל עניני ההקדשות ובודקין עליהן ודורשין וחוקרין ופודים את ההקדשות ואת החרמין וגובין את הערכין ואת הדמים מכל החיב בהן כדי שיהיה כל העם עתיד לתן תרומת השקלים לחזק את בית אלהינו 
אין פודין את ההקדשות אלא בשלשה בקיאין וכן כשגובין מטלטלין שממשכנין מחיבי ערכין שמין אותן בשלשה וכשמעריכין בהמה וכיוצא בה משאר מטלטלין שמין אותה בשלשה אבל כשמעריכין את הקרקעות או אם הזקקו לגבות ערכי אדם מן הקרקע שלו אין מעריכין אותן אלא בעשרה ואחד מהן כהן שהרי "כהן" כתוב בפרשה וכן האומר דמי עלי או דמי פלוני עלי או דמי ידי או רגלי עלי כששמין אותו כמה הוא שוה או כמה דמי ידו או רגלו שמין בעשרה ואחד מהן כהן 
כשפודין ההקדשות מיד ההקדש בין שהיו קרקעות או מטלטלין מכריזין עליהן בפני כל הבאין לפדות אמר אחד הרי הן שלי בעשר סלעים ואמר אחד בעשרים ואמר אחד בשלשים ואמר אחד בארבעים ואמר אחד בחמשים חזר בו של חמשים לבדו ממשכנין מנכסיו עשר ונותנין אותן ההקדשות לזה שנתן ארבעים ונמצא ההקדש נוטל חמשים עשר מזה וארבעים מזה חזר בו אחרי כן של ארבעים ממשכנין מנכסיו עשר ונותנין את ההקדש לבעל השלשים וכן עד הראשון חזר בו הראשון שנתן עשר מכריזין על ההקדש פעם שניה ומוכרין אותו אם נפדה בפחות מעשר נפרעין משל בעל העשר את המותר 
במה דברים אמורים כשחזרו זה אחר זה אבל חזרו כלן כאחד משלשין ביניהם בשוה כיצד אמר הראשון הרי הוא שלי בעשר ואמר השני בעשרים ואמר השלישי בארבעה ועשרים וחזר בו השלישי והשני כאחד נותנין אותו לראשון בעשר וממשכנים מנכסי השני בשבע ומנכסי שלישי בשבע ונמצא ההקדש גובה ארבע ועשרים וכן אם חזרו שלשתן כאחת ונמכר ההקדש בשלש ממשכנין מנכסי כל אחד משלשתן שבע סלעים וכן על דרך זו לעולם 
הבעלים קודמין לכל אדם מפני שהן מוסיפין חמש ואין מוסיפין חמש על עלוין של שאר הפודים אלא על מה שנתנו הם תחלה כיצד אמרו הבעלים הרי זה שלנו בעשרים ובא אחר ואמר הרי הוא שלי בעשרים הבעלים קודמין מפני שהן מוסיפין חמש ונותנין חמש ועשרים בא אחד ואמר הרי הוא שלי באחת ועשרים אם שתקו הבעלים ולא הוסיפו כלום מוכרין אותה להם בחמש ועשרים ואם הוסיפו הבעלים על עשרים ואחת אפלו פרוטה אחת הרי אלו נותנין שש ועשרים ופרוטה אחת אחת ועשרים ופרוטה שנתנו מעצמן וחמש שהן חיבין בו משום חמש המתן שנתנו תחלה וכן אם בא השני ואמר הרי הוא שלי בעשרים ושתים ובא שלישי ואמר בעשרים ושלש ובא רביעי ואמר בעשרים וארבע ובא החמישי ואמר בעשרים וחמש והוסיפו הן על העשרים וחמש אפלו פרוטה אחת כופין אותן לתן שלשים ופרוטה חמש ועשרים ופרוטה שנתנו מעצמן וחמש מחמש שהן חיבין בו לפי שאין הבעלים מוסיפין חמש על עלויו של זה אלא חמש מה שנתנו תחלה מוסיפין על מה שנתן האחרון אם רצו 
במה דברים אמורים שלא שמו ההקדש שלשה ממחין אבל אם שמו אותו שלשה ממחין ואמרו שהוא שוה מה שנתן האחרון והוסיפו הבעלים על עלויו אפלו פרוטה אחת הרי הן מוסיפין חמש על עלויו של אחרון ונותנין אחת ושלשים ודינר ופרוטה 
הרי שלא נשום ההקדש ונתנו הבעלים תחלה עשרים ובא אחר ונתן חמש ועשרים ושתקו הבעלים ולא הוסיפו כלום הבעלים קודמין שאף הן חיבין לתן חמש ועשרים מפני החמש בא אחר ונתן שש ועשרים הוא קודם ואם רצו הבעלים והוסיפו אפלו פרוטה נותנין אחת ושלשים ופרוטה כמו שבארנו ועל דרך זו לעולם 
אין מקדישין ולא מעריכין ולא מחרימין בזמן הזה שאין שם מקדש בחטאינו כדי לחזק את בדקו ואם הקדיש או העריך או החרים אם היתה בהמה נועל דלת בפניה עד שתמות מאליה ואם היו פרות או כסות או כלים מניחין אותן עד שירקבו ואם היו מעות או כלי מתכות ישליכן לים המלח או לים הגדול כדי לאבדן 
הקדיש או החרים עבד שנכנס למצות פודהו וילכו דמיו לים המלח כשאר דמים וערכין של זמן הזה ואם היה עבד עכו"ם לא מעלין ולא מורידין 
מתר לפדות ההקדשות בזמן הזה לכתחלה ואפילו בפרוטה ומשליך אותה לים המלח וחכמים דנו שיפדה בארבעה זוזים או קרוב לזה כדי לפרסם הדבר אבל בזמן המקדש לא יפדה לכתחלה אלא בשויו כמו שבארנו 
מי שהחרים בזמן הזה מטלטלין סתם הרי אלו נותנן לכהנים הנמצאין באותו מקום אבל אם החרים שדה בארץ ישראל סתם או שהחרימה לכהנים אינה חרם שאין שדה חרמים נוהג אלא בזמן שהיובל נוהג החרים לכהנים קרקע בחוץ לארץ ואפלו בזמן הזה הרי היא כמטלטלין בארץ ישראל ותנתן לכהנים 
אף על פי שההקדשות והחרמין והערכין מצות וראוי לו לאדם להנהיג עצמו בדברים אלו כדי לכף יצרו ולא יהיה כילי ויקים מה שצוו נביאים "כבד את ה' מהונך" אף על פי כן אם לא הקדיש ולא העריך ולא החרים מעולם אין בכך כלום הרי התורה העידה ואמרה "וכי תחדל לנדר לא יהיה בך חטא" 
לעולם לא יקדיש אדם ולא יחרים כל נכסיו והעושה כן עובר על דעת הכתוב שהרי הוא אומר "מכל אשר לו" ולא כל אשר לו כמו שבארו חכמים ואין זו חסידות אלא שטות שהרי הוא מאבד כל ממונו ויצטרך לבריות ואין מרחמין עליו ובזה וכיוצא בו אמרו חכמים חסיד שוטה מכלל מבלי עולם אלא כל המפזר ממונו במצות אל יפזר יותר מחמש ויהיה כמו שצוו נביאים "מכלכל דבריו במשפט" בין בדברי תורה בין בדברי עולם אפלו בקרבנות שאדם חיב בהן הרי חסה תורה על הממון ואמרה שיביא כפי מסת ידו קל וחמר לדברים שלא נתחיב בהן אלא מחמת נדרו שלא ינדר אלא כראוי לו שנאמר "איש כמתנת ידו כברכת ה' אלהיך אשר נתן לך" 
נגמר ספר שישי בעזרת שדיי ומניין פרקים של ספר זה שלושה וארבעים הלכות שבועות שנים עשר פרקים הלכות נדרים שלושה עשר פרקים הלכות נזירות עשרה פרקים הלכות ערכים וחרמים שמונה פרקים