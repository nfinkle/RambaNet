הקוצר את שדהו לא יקצר את כל השדה כלה אלא יניח מעט קמה לעניים בסוף השדה שנאמר  "לא תכלה פאת שדך בקצרך" אחד הקוצר ואחד התולש וזה שמניח הוא הנקרא פאה 

וכשם שמניח בשדה כך באילנות כשאוסף את פרותיהן מניח מעט לעניים עבר וקצר את כל השדה או אסף כל פרות האילן לוקח מעט ממה שקצר או ממה שאסף ונותנו לעניים שנתינתו מצות עשה שנאמר  "לעני ולגר תעזב אתם" ואפלו טחן הקמה ולשו ואפאו פת הרי זה נותן ממנו פאה לעניים 

אבד כל הקציר שקצר או נשרף קדם שנתן הפאה הרי זה לוקה שהרי עבר על מצות לא תעשה ואינו יכול לקים עשה שבה שנתק לו 

וכן בלקט כשקוצר ומאלם לא ילקט השבלים הנופלות בשעת הקציר אלא יניחם לעניים שנאמר   "ולקט קצירך לא תלקט" עבר ולקטן אפלו טחן ואפה נותן לעניים שנאמר  "לעני ולגר תעזב אתם" אבדו או נשרפו אחר שלקטן קדם שנתן לעניים לוקה 

וכן בפרט שנפרט מן הענבים בשעת הבצירה וכן בעוללות שנאמר  "וכרמך לא תעולל ופרט כרמך לא תלקט לעני ולגר תעזב אתם" וכן המעמר ושכח אלמה אחת בשדה הרי זה לא יקחנה שנאמר  "ושכחת עמר בשדה לא תשוב לקחתו" עבר ולקטו אפלו טחנו ואפאו הרי זה נותנו לעניים שנאמר  "לגר ליתום ולאלמנה יהיה" זו מצות עשה הא למדת שכלן מצות לא תעשה הנתק לעשה הן ואם לא קים עשה שבהן לוקה 

כשם שהשכחה בעמרים כך היא בקמה אם שכח מקצת הקמה ולא קצרה הרי זו לעניים וכשם שהשכחה בתבואה וכיוצא בה כך יש שכחה לאילנות כלן שנאמר  "כי תחבט זיתך לא תפאר אחריך" והוא הדין לשאר האילנות 

נמצאת למד שארבע מתנות לעניים בכרם הפרט והעוללות והפאה והשכחה ושלש מתנות בתבואה הלקט והשכחה והפאה ושתים באילנות השכחה והפאה 

כל מתנות עניים אלו אין בהן טובת הניה לבעלים אלא העניים באין ונוטלין אותן על כרחן של בעלים ואפלו עני שבישראל מוציאין אותן מידו 

כל גר האמור במתנות עניים אינו אלא גר צדק שהרי הוא אומר במעשר שני  "ובא הלוי והגר" מה הלוי בן ברית אף הגר בן ברית ואף על פי כן אין מונעין עניי עכו''ם ממתנות אלו אלא באין בכלל עניי ישראל ונוטלין אותן מפני דרכי שלום 

נאמר במתנות עניים   "לעני ולגר תעזב אתם" כל זמן שהעניים תובעין אותן פסקו העניים לבקש ולחזר עליהם הרי הנשאר מהן מתר לכל אדם שאין גופו קדוש כתרומות ואינו חיב לתן להן דמיהן שלא נאמר בהן ונתן לעניים אלא תעזב אתם ואינו מצוה לעזב אותן לחיה ולעופות אלא לעניים והרי אין עניים 

מאימתי מתרין כל אדם בלקט משיכנסו המלקטים שניים וילקטו אחר מלקטים הראשונים ויצאו מאימתי מתרין כל אדם בפרט ובעוללות משהלכו העניים בכרם ויבואו הנשאר אחרי כן מתר לכל אדם מאימתי מתרין כל אדם בשכחה של זיתים בארץ ישראל אם שכח אותה בראש הזית הרי זה מתר בה מראש חדש כסלו שהוא זמן רביעה שניה בשנה אפלה אבל צבורי זיתים ששכחן תחת האילן הרי זה מתר בהן משיפסקו העניים מלחזר אחריה 

כל זמן שיש לעני לטל שכחת הזיתים המנחות בארץ תחת האילנות נוטל ואף על פי שכבר התר כל אדם בשכחה שבראש האילן וכל זמן שיש לו לטל שכחה שבראש האילן נוטל ואף על פי שעדין אין לו שכחה תחתיו 

מתנות עניים שבשדה שאין העניים מקפידים עליהן הרי הן של בעל השדה ואף על פי שעדין לא פסקו העניים מלחזר על מתנותיהם 

כל מתנות העניים האלו אינן נוהגות מן התורה אלא בארץ ישראל כתרומות ומעשרות הרי הכתוב אומר   "ובקצרכם את קציר ארצכם"  "כי תקצר קצירך בשדך" וכבר נתפרש בגמרא שהפאה נוהגת בחוצה לארץ מדבריהם ויראה לי שהוא הדין לשאר מתנות עניים אלו שכלן נוהגות בחוצה לארץ מדבריהם 

כמה הוא שעור הפאה מן התורה אין לה שעור אפלו הניח שבלת אחת יצא ידי חובתו אבל מדבריהם אין פחות מאחד מששים בין בארץ בין בחוצה לארץ ומוסיף על האחד מששים לפי גדל השדה ולפי רב העניים ולפי ברכת הזרע כיצד שדה שהיא קטנה ביותר שאם הניח ממנה אחד מששים אינו מועיל לעני הרי זה מוסיף על השעור וכן אם היו העניים מרבין מוסיף ואם זרע מעט ואסף הרבה שהרי נתברך מוסיף לפי הברכה וכל המוסיף על הפאה מוסיפין לו שכר ואין לתוספת זאת שעור 

כל אכל שגדוליו מן הארץ ונשמר ולקיטתו כלו כאחת ומכניסין אותו לקיום חיב בפאה שנאמר   "ובקצרכם את קציר ארצכם" 

כל הדומה לקציר בחמש דרכים אלו הוא שחיב בפאה כגון התבואה והקטניות והחרובין והאגוזין והשקדים והרמונים והענבים והזיתים והתמרים בין יבשים בין רכים וכל כיוצא באלו אבל אסטיס ופואה וכיוצא בהן פטורין מפני שאינן אכל וכן כמהין ופטריות פטורין מפני שאין גדוליהן מן הארץ כשאר פרות הארץ וכן ההפקר פטור שאין לו מי שישמרנו שהרי הוא מפקר לכל וכן התאנים פטורין מפני שאין לקיטתן כאחת אלא יש באילן זה מה שיגמר היום ויש בו מה שיגמר לאחר כמה ימים וכן ירק פטור שאין מכניסין אותו לקיום השומים והבצלים חיבין בפאה שהרי מיבשין אותן ומכניסין אותן לקיום וכן האמהות של בצלים שמניחין אותן בארץ לקח מהן הזרע חיבות בפאה וכן כל כיוצא בהן 

קרקע כל שהוא חיבת בפאה ואפלו היתה של שתפין שנאמר   "קציר ארצכם" אפלו של רבים 

שדה שקצרו נכרים לעצמן או שקצרוה לסטים או קרסמוה גמלים או שברתה הרוח או בהמה הרי זו פטורה מן הפאה שחובת הפאה בקמה 

קצר חציה וקצרו הלסטים חציה שנשאר הרי זו פטורה שהחיוב בחצי שקצרו הלסטים אבל אם קצרו הלסטים חציה וחזר הוא וקצר השאר נותן פאה כשעור מה שקצר קצר חציה ומכר חציה הלוקח נותן פאה  קצר חציה והקדיש חציה הפודה מיד הגזבר נותן פאה לכל קצר חציה והקדישו מניח מן הנשאר פאה הראויה לכל 

כרם שהיה בוצר ממנו ענבים למכר בשוק ובדעתו שיניח השאר לגת לדרך אותו אם היה בוצר לשוק מכאן ומכאן הרי זה נותן פאה למה שבוצר לגת כפי הנשאר ואם היה בוצר לשוק מרוח אחת בלבד הרי זה נותן פאה מן הנשאר כפי הראוי לכל הכרם הואיל ובצר מרוח אחת אינו כבוצר עראי מעט מכאן ומעט מכאן שהוא פטור וכן כל הקוטף מלילות מעט מעט ומכניס לביתו אפלו קטף כן כל שדהו פטור מן הלקט ומן השכחה ומן הפאה 

הקוצר כל שדהו קדם שתגמר ועדין לא הביאה שליש הרי זו פטורה ואם הגיעה לשליש חיבת וכן בפרות האילן אם נגמרו שליש גמירתן חיבין 

המקדיש שדהו והיא קמה חיבת בפאה קצרה הגזבר ואחר כך פדאה פטורה שבשעת חיוב הפאה היתה קדש שאינו חיב בפאה 

נכרי שקצר שדהו ואחר כך נתגיר הרי זה פטור מן הפאה ומן הלקט ומן השכחה אף על פי שאין השכחה אלא בשעת העמור 

אין שוכרין פועלים נכרים לקצר מפני שאינן בקיאין בלקט ופאה ואם שכר וקצרו את כלו הרי זו חיבת בפאה 

בעל הבית שקצר כל שדהו ולא הניח פאה הרי זה נותן מן השבלים פאה לעניים ואינו צריך לעשר ואם נתן להם רב הקציר משום פאה הרי זה פטור מן המעשרות וכן אם דש ועדין לא זרה נותן להם הפאה קדם שיעשר אבל דש וזרה ברחת ובמזרה וגמר מלאכתו מעשר ונותן להם מן הפרות המעשרין שעור הפאה הראויה לאותה שדה וכן באילנות 

אין מניחין את הפאה אלא בסוף השדה כדי שיהיו עניים יודעין מקום שיבואו לו וכדי שתהיה נכרת לעוברים ולשבים ולא יחשד ומפני הרמאים שלא יתכון לקצר הכל ואומר לאלו שרואים אותו קוצר סוף השדה בתחלת השדה הנחתי ועוד שלא ישמר שעה שאין שם אדם ויניחנה ויתננה לעני הקרוב לו עבר והניח הפאה בתחלת השדה או באמצעה הרי זו פאה וצריך שיניח בסוף השדה כשעור הפאה הראויה למה שנשאר בשדה אחר שהפריש את הראשונה 

בעל הבית שנתן פאה לעניים ואמרו לו תן לנו מצד זה ונתן להם מצד אחר זו וזו פאה וכן בעל השדה שהפריש פאה ואמר הרי זו פאה וגם זו או שאמר הרי זו פאה וזו הרי שתיהן פאה 

אסור לפועלים לקצר את כל השדה אלא מניחין בסוף השדה כשעור הפאה ואין לעניים בה כלום עד שיפרישנה בעל הבית מדעתו לפיכך עני שראה פאה בסוף שדה אסור לגע בה משום גזל עד שיודע לו שהיא מדעת בעל הבית 

הפאה של תבואה וקטניות וכיוצא בהן מזרעים הנקצרים וכן פאת הכרם והאילנות נתנת במחבר לקרקע והעניים בוזזין אותה בידם ואין קוצרין אותה במגלות ואין עוקרין אותה בקרדמות כדי שלא יכו איש את רעהו רצו העניים לחלקה ביניהם הרי אלו מחלקין אפלו תשעים ותשעה אומרין לחלק ואחד אומר לבז לזה האחד שומעין שאמר כהלכה 

פאה של דלית ושל דקל שאין עניים מגיעין לבז אותה אלא בסכנה גדולה בעל הבית מוריד אותה ומחלק אותה בין העניים ואם רצו כלן לבז אותה לעצמן בוזזין אפלו תשעים ותשעה אומרים לבז ואחד אומר לחלק שומעין לאחד שאמר כהלכה ומחיבין בעל הבית להוריד ולחלק ביניהן 

בשלש עתות ביום מחלקין את הפאה לעניים בשדה או מניחין אותם לבז בשחר ובחצי היום ובמנחה ועני שבא שלא בזמן זה אין מניחין אותו לטל כדי שיהיה עת קבוע לעניים שיתקבצו בו כלן לטל ולמה לא קבעו לה עת אחת ביום מפני שיש שם עניות מיניקות שצריכות לאכל בתחלת היום ויש שם עניים קטנים שאין נעורין בבקר ולא יגיעו לשדה עד חצי היום ויש שם זקנים שאינם מגיעין עד המנחה 

עני שנטל מקצת הפאה וזרק על השאר או שנפל עליה או שפרש טליתו עליה קונסין אותו ומעבירין אותו ממנה ואפלו מה שנטל לוקחין אותו מידו וינתן לעני אחר  

מי שלקח את הפאה ואמר הרי זה לאיש פלוני העני אם עני הוא זה שלקח מתוך שזוכה בו לעצמו זכה בו לאותו פלוני ואם עשיר הוא לא זכה לו אלא יתננה לעני שנמצא ראשון 

בעל הבית שהניח פאה לעניים אלו העומדים לפניו ובא עני אחר מאחוריו ונטלה זכה בה שאין אדם זוכה בלקט שכחה ופאה וסלע של מציאה עד שיגיע לידו 

אין מניחין את הפאה משדה על חברתה כיצד היו לו שתי שדות לא יקצר את האחת כלה ויניח בשניה פאה הראויה לשתיהן שנאמר  "לא תכלה פאת שדך בקצרך" שיניח בכל אחת ואחת פאה הראויה לה ואם הניח משדה על חברתה אינה פאה 

היתה שדהו זרועה כלה מין אחד והיה נחל בתוך השדה אף על פי שאינו מושך או אמת המים שאינו יכול לקצר מה שבשני צדדיה כאחת והוא שתהיה מושכת וקבועה הרי זה כשתי שדות ונותן פאה מצד זה לעצמו ומצד זה לעצמו 

וכן אם היה מפסיק דרך היחיד שהוא רחב ארבע אמות או דרך הרבים הרחב שש עשרה אמה אבל שביל היחיד והוא פחות מארבע או שביל הרבים פחות משש עשרה אמה אם היה קבוע בימות החמה ובימות הגשמים מפסיק ואם אינו קבוע בימות הגשמים אינו מפסיק אלא הרי הוא כשדה אחת 

היה מפסיק בה ארץ בורה שאינה זרועה ולא חרושה או ארץ נירה והיא שנחרשה ולא נזרעה או שהפסיק בה זרע אחר כגון שהיה חטים מכאן וחטים מכאן ושעורים באמצע או שקצר באמצעה אפלו קדם שתביא שליש וחרש מקום שקצר הרי זו נפסקת לשתי שדות והוא שיהיה רחב כל אחד מאלו כשלשה תלמים של פתיח והוא פחות מבית רבע במה דברים אמורים בשדה קטנה שהיא חמשים אמה של שתי אמות או פחות אבל אם היתה יתרה על זו אין הבור או הניר מפסיקה לשתים אלא אם כן היתה בו רחב בית רבע אבל זרע אחר כל שהוא מפסיק בה 

אכלה גובאי או קרסמוה נמלים באמצעה אם חרש מקום שאכלו הרי זה מפסיק 

הזורע בהר שאינו כלו שוה אלא יש בו תלים גבוהים ומקומות מקומות עמקות אף על פי שאינו יכול לחרש אותו כלו ולזרעו כאחת אלא נחרש המקום הגבוה בפני עצמו והנמוך בפני עצמו הרי זה כשדה אחת ומניח פאה אחת בסוף ההר על כל ההר 

מדרגות שהן גבוהות עשרה טפחים נותן פאה מכל אחת ואחת ואם היו ראשי שורות מערבים נותן מאחת על הכל היו פחות מעשרה אף על פי שאין ראשי השורות מערבין נותן מאחת על הכל היה סלע על פני כל השדה אם עוקר הוא את המחרשה מצד זה ונותנה מצד זה מפסיק ואם לאו אינו מפסיק 

הזורע שדה שיש בה אילנות אף על פי שהיא מלבנות מלבנות בין האילנות ואין כל הזרע מערב נותן פאה אחת לכל השדה שדבר ידוע ששדה אחת היא ומפני מקום האילנות נחלק הזרע 

במה דברים אמורים בשהיו האילנות כל עשרה בתוך בית סאה אבל אם היו כל עשרה אילנות ביותר מבית סאה הרי זה נותן פאה מכל מלבן ומלבן שהרי האילנות מרחקים הרבה ולא מפני האילנות זרע מלבנות מלבנות 

וכן מלבנות הבצלים שבין הירק נותן פאה אחת לכל הבצלים ואף על פי שהירק מבדיל ביניהן ומשימם מלבנות מלבנות 

שדה שכלה זרועה מין אחד וכיון שהתחילו בה מקומות ליבש עקר או תלש מה שיבש מכאן ומכאן עד שנשאר הלח מפרד מלבנות מלבנות מרחקות זו מזו אם היה דרך בני אדם שם לזרע מאותו המין ערוגות ערוגות כגון שבת או חרדל הרי זה מניח פאה מכל מלבן ומלבן שהרואה אומר ערוגות ערוגות נזרעו ואם היה מין אחד שזורעין אותו שדות כגון תבואה וקטניות נותן אחת לכל 

במה דברים אמורים כשהיה יבש מכאן ויבש מכאן ולח באמצע אבל לח מכאן ומכאן ויבש באמצע מניח מן היבש בפני עצמו ומן הלח בפני עצמו 

שדה שזרעה בצלים או פולים או אפונים וכיוצא בהן והיה בדעתו למכר מקצתן לחין בשוק ומניח מקצת השדה יבש ויעשה ממנו גרן חיב להניח פאה לזה שמוכר לח בפני עצמו ולזה שקוצר אותו יבש בפני עצמו 

הזורע את שדהו מין אחד אף על פי שהוא עושהו שתי גרנות מניח פאה אחת זרעה שני מינים אף על פי שהוא עושה אותה גרן אחת נותן פאה למין זה בפני עצמו ופאה למין זה בפני עצמו 

זרע שני זרעים ממין אחד כגון שזרעה שני מיני חטים או שני מיני שעורים אם עשאן גרן אחת נותן פאה אחת שתי גרנות נותן שתי פאות ודבר זה הלכה למשה מסיני 

האחין שחלקו נותנין שתי פאות חזרו ונשתתפו נותנין פאה אחת השתפין שקצרו חצי השדה ואחר כך חלקו זה שלקח הקציר אינו מפריש כלום וזה שלקח הקמה מפריש על החצי שלקח בלבד חזרו ונשתתפו וקצרו החצי האחר בשתפות כל אחד מהן מפריש מחלקו שבקמה על חלק חברו שבקמה אבל לא על החצי שנקצר 

שדה שהגיע חציה עד שליש וחציה לא הגיע והתחיל וקצר בחצי שהגיע חציו ואחר כך הביאה כלה שליש ואחר כך גמר החצי הראשון שהגיע בתחלה מפריש מן הראשון על האמצעיים ומן האמצעיים על הראשון ועל האחרון 

המוכר מקומות מקומות משדהו לאנשים הרבה אם מכר כל השדה כל אחד ואחד נותן פאה אחת מחלקו שלקח ואם התחיל בעל השדה לקצר ומכר מקצת ושיר מקצת בעל השדה נותן פאה הראויה לכל שכיון שהתחיל לקצר נתחיב בכל ואם מכר תחלה מפריש הלוקח על מה שלקח ובעל השדה על מה ששיר 

שדה אילן אין מפסיק בה אלא גדר גבוה המבדיל בין האילנות אבל אם היה הגדר מבדיל מלמטה והבדים והפארות מערבין מלמעלה ונוגעין בגדר על גבו הרי זה כשדה אחת ונותן פאה לכל 

שנים שלקחו אילן אחד נותנין ממנו פאה אחת לקח זה צפונו וזה דרומו זה נותן פאה לעצמו וזה נותן פאה לעצמו 

החרובין כל שאדם עומד בצד חרוב זה וחברו עומד בצד חרוב זה ורואין זה את זה הרי הן כלן שדה אחת ופאה אחת לכלן היו שני הצדדין רואין את האמצעיים ואין הצדדים רואין זה את זה מפריש מצד אחד מן הראשונים על האמצעיים ומן האמצעיים על הראשונים אבל לא יפריש מצד זה על הצד האחר 

הזיתים כל מה שיש מהן ברוח אחת מרוחות העיר כגון זיתים שיש במערב העיר כלן או במזרחה הרי הן כשדה אחת ופאה אחת לכלן 

הבוצר את מקצת כרמו מכאן ומכאן כדי להקל מעל הגפן עד שימצאו שאר האשכולות רוח ויוסיפו הוא הנקרא מדל וכבר בארנו שהבוצר מרוח אחת אינו מדל ולפיכך נותן מן הנשאר פאה הראויה לכל ואף על פי שבצר לשוק אבל אם הדל למכר בשוק אינו נותן פאה לזה שהדל הדל להביא בביתו נותן מן הנשאר שהניח לדרך פאה אחת הראויה לכל 

איזהו לקט זה הנופל מתוך המגל בשעת קצירה או הנופל מתוך ידו כשמקבץ השבלים ויקצר והוא שיהיה הנופל שבלת אחת או שתים אבל אם נפלו שלש כאחד הרי שלשתן לבעל השדה והנופל מאחר המגל או מאחר היד אפלו שבלת אחת אינה לקט 

היה קוצר ביד בלא מגל הנופל מתוך ידו אינו לקט אבל התולש דברים התולשים אותם הנופל מתחת ידו לקט היה קוצר או תולש דבר שדרכו להתלש ואחר שקצר מלא זרועו או תלש מלא קמצו הכהו קוץ ונפל מידו על הארץ הרי זה של בעל הבית 

היה קוצר ונשארה שבלת אחת שלא נקצרה ונקצר כל שסביבותיה אם היה ראשה מגיע לקמה שבצדה ויכולה להקצר עם הקמה הרי היא של בעל השדה ואם לאו הרי היא של עניים 

היו שתי שבולות זו בצד זו הפנימית יכולה להקצר עם הקמה והחיצונה יכולה להקצר עם הפנימית ואינה יכולה להקצר עם הקמה הפנימית נצלת ומצלת את החיצונה שהרי היא כנופלת מתוך המגל ואף על פי שעדין לא נקצרה והשבלים שבקש הרי הן של בעל השדה 

הרוח שפזרה את העמרים ונתערב קציר של בעל השדה עם הלקט אומדין את השדה כמה לקט היא ראויה לעשות ונותן לעניים מפני שזה אנס וכמה הוא שעור זה ארבעה קבין תבואה לכל בית כור 

לקט שנפל לארץ ולא לקטוהו עניים ובא בעל השדה והגדיש את הקציר שלו על הארץ כיצד הוא עושה מפנה הגדיש שלו כלו למקום אחר וכל השבלים הנוגעות בארץ כלן לעניים מפני שאין אנו יודעים אי זו היא מהם שהיתה לקט וספק מתנות עניים לעניים שנאמר  "תעזב" הנח לפניהם משלך 

ולמה אין אומדין אותה ולתן לעניים מה שראויה לעשות לקט מפני שעבר והגדיש על הלקט קנסוהו ואפלו היה שוגג ואפלו היה הלקט שעורים והגדיש עליו חטין ואפלו קרא לעניים ולא באו אפלו הגדישוהו אחרים שלא מדעתו כל הנוגעות בארץ הרי הן לעניים 

הצריך לרבץ את שדהו קדם שילקטו העניים לקט שבה אם הזקו מרבה על הפסד הלקט מתר לרבץ ואם הפסד הלקט מרבה על הפסדו אסור לרבץ ואם קבץ את כל הלקט והניחו על הגדר עד שיבוא העני ויטלנו הרי זה מדת חסידות 

זרעים הנמצאים בחורי הנמלים אם היו החורים בתוך הקמה הרי הוא של בעל השדה שאין לעניים מתנה בתוך הקמה ואם היו במקום שנקצר הרי זה של עניים שמא מן הלקט גררוהו ואף על פי שנמצא שחור אין אומרים הרי זה משנה שעברה שספק הלקט לקט 

שבלת של לקט שנתערבה בגדיש הרי זה מפריש שתי שבולות ואומר על אחת מהן אם הלקט היא זו הרי היא לעניים ואם אינה לקט הרי המעשרות  שחיבת בהן שבלת זו קבועים בשבלת שניה וחוזר ומתנה כן על שבלת שניה ונותן אחת מהן לעני והאחרת תהיה מעשר 

לא ישכר אדם את הפועל על מנת שילקט בנו אחריו אבל האריסין והחכירין והמוכר קמתו לחברו לקצר ילקט בנו אחריו ויש לפועל להביא אשתו ובניו ללקט אחריו ואפלו שכרו לטל חצי הקציר או שלישו או רביעו בשכרו 

מי שאינו מניח את העניים ללקט או שהוא מניח אחד ומונע אחד או שמסיע את אחד מהן על חברו הרי זה גוזל את העניים 

ואסור לאדם להרביץ ארי וכיוצא בו בתוך שדהו כדי שיראו העניים ויברחו היו שם עניים שאינן ראויין לטל לקט אם יכול בעל הבית למחות בידן ממחה ואם לאו מניחן מפני דרכי שלום 

המפקיר את הלקט עם נפילת רבו אינו הפקר מאחר שנשר רבו אין לו בו רשות 

אי זהו פרט זה גרגר אחד או שני גרגרים הנפרטים מן האשכול בשעת הבצירה נפלו שלשה גרגרים בבת אחת אינו פרט 

היה בוצר וכרת את האשכול והסבך בעליו ונפל לארץ ונפרט אינו פרט היה בוצר ומשליך לארץ כשמפנה האשכולות אפלו חצי אשכול הנמצא שם הרי הוא פרט  והמניח את הכלכלה תחת הגפן בשעה שהוא בוצר הרי זה גוזל את העניים 

אי זו היא עוללת זה אשכול הקטן שאינו מעבה כאשכול שאין לו כתף ואין ענביו נוטפות זו על זו אלא מפזרות יש לה כתף ואין לה נטף או יש לה נטף ואין לה כתף הרי היא של בעל הכרם ואם ספק לעניים 

אי זו היא כתף פסיגין המחברות בשדרה זו על גבי זו נטף ענבים המחברות בשדרה ויורדות והוא שיהיו כל הענבים שבעוללות נוגעין בפס ידו ולמה נקרא שמו עולל מפני שהוא לשאר האשכולות כעולל לאיש 

ואין בעל הבית חיב לבצר העוללות ולתנן לעניים אלא הן בוצרין אותן לעצמן וגרגר יחידי הרי היא עוללת 

זמורה שהיה בה אשכול ובארכבה של זמורה עוללת אם נקרצה עם האשכול הרי היא של בעל הכרם ואם לאו הרי היא לעניים 

כרם שכלו עוללות הרי הוא לעניים שנאמר  "וכרמך לא תעולל" אפלו כלו עוללות ואין הפרט והעוללות נוהגין אלא בכרם בלבד 

אין העניים זוכין לקח פרט ועוללות עד שיתחיל בעל הכרם לבצר כרמו שנאמר  "וכי תבצר כרמך לא תעולל" וכמה יבצר ויהיו זוכין בהן שלשה אשכולות שהן עושין רביע 

המקדיש כרמו עד שלא נודעו העוללות אין העוללות לעניים ואם משנודעו העוללות העוללות לעניים ויתנו שכר גדולם להקדש 

הזומר את הגפן אחר שנודעו העוללות הרי זה זומר כדרכו וכשם שכורת האשכולות כך כורת העוללות 

נכרי שמכר כרמו לישראל לבצר חיב בעוללות ישראל ונכרי שהיו שתפים בכרם חלקו של ישראל חיב ושל נכרי פטור 

בן לוי שנתנו לו מעשר טבל ומצא בו עוללות נותנן לעני ואם נקרצת עם האשכול יש לו לעשות תרומת מעשר על מקום אחר 

מי שהיו לו חמש גפנים ובצרם לתוך ביתו אם לאכל ענבים פטור מן הפרט ומן השכחה ומן הרבעי וחיב בעוללות ואם בצרן לעשות יין חיב בכל אלא אם כן שיר מקצתן 

העמר ששכחוהו פועלים ולא שכחו בעל השדה שכחו בעל השדה ולא שכחוהו פועלים שכחוהו אלו ואלו והיו שם אחרים עוברין ורואין אותן בעת ששכחוהו אינה שכחה עד שישכחוהו כל אדם ואפלו עמר הטמון אם נשכח הרי זה שכחה 

היה בעל השדה בעיר ואמר יודע אני שהפועלים שכחו עמר שבמקום פלוני ושכחוהו הרי זה שכחה ואם היה בשדה ואמר כן ושכחוהו אינה שכחה שהשכוח מעקרו בשדה הוא השכחה אבל בעיר אפלו זכור ולבסוף שכוח הרי זו שכחה שנאמר  "ושכחת עמר בשדה" ולא בעיר 

עמדו העניים בפניו או חפוהו בקש והוא זוכר את הקש או שהחזיק בו להוליכו לעיר והניחו בשדה ושכחו אינו שכחה אבל אם נטלו ממקום למקום אף על פי שהניחו סמוך לגפה או לגדיש או לבקר או לכלים ושכחו הרי זה שכחה 

נטל עמר להוליכו לעיר והניחו על גבי חברו ושכח את שניהן אם זכר העליון קדם שיפגע בו אין התחתון שכחה ואם לאו התחתון שכחה 

עפו עמריו ברוח חזקה לתוך שדה חברו ושכח שם עמר אינו שכחה שנאמר  "קצירך בשדך" אבל אם פזר העמרים בתוך שדהו ושכח הרי זו שכחה 

הנוטל עמר ראשון ושני ושלישי ושכח הרביעי אם היה שם ששי אין הרביעי שכחה עד שיטל החמישי ואם היו חמשה בלבד משישהא כדי לטל החמישי הרי הרביעי שכחה 

שני עמרים מערבבין ושכח אחד מהן אינה שכחה עד שיטל את כל סביבותיו 

הלוף והשום והבצלים וכיוצא בה אף על פי שהן טמונין בארץ יש להן שכחה הקוצר בלילה ושכח קמה או שעמר בלילה ושכח עמר וכן הסומא ששכח יש להן שכחה ואם היה הסומא או הקוצר בלילה מתכון לטל את הגס אין לו שכחה וכל האומר הריני קוצר על מנת מה שאני שוכח אני אטל יש לו שכחה שכל המתנה על מה שכתוב בתורה תנאו בטל 

תבואה שקצרה עד שלא נגמרה להאכילה לבהמה וכן אם קצרה אגדות קטנות ולא עשאה עמרים וכן השומים והבצלים שתלשן אגדות קטנות להמכר לשוק ולא עשאן עמרים להעמיד מהן גרן אין להם שכחה 

הקוצר שהתחיל לקצר מראש השורה ושכח לפניו ולאחריו של אחריו שכחה ושלפניו אינו שכחה שנאמר  "לא תשוב לקחתו" אינו שכחה עד שיעבר ממנו ויניחנו לאחריו זה הכלל כל שהוא בבל תשוב שכחה וכל שאינו בבל תשוב אינו שכחה 

שנים שהתחילו לקצר מאמצע השורה זה פניו לצפון וזה פניו לדרום ושכחו לפניהם ולאחריהן שלפניהם שכחה מפני שכל אחד מהן זה שלפניו הוא לאחוריו של חברו והעמר ששכחוהו לאחוריהן במקום שהתחילו ממנו אינו שכחה מפני שהוא מערב עם השורות שמן המזרח למערב והן מוכיחין עליו שאינו שכוח וכן השורות של עמרים שפינו אותן לגרן והתחילו שנים מאמצע שורה ושכחו עמר באמצע בין אחוריהן אינו שכחה מפני שהוא באמצע השורה שמן מערב למזרח שעדין לא התחילו בה והיא מוכחת עליו שאינו שכוח 

הקוצר ואלם אלמות אלמות ופנה האלמות והן הנקראין עמרים ממקום זה למקום אחר וממקום השני למקום השלישי וממקום השלישי לגרן ושכח העמר בשעה שפנה ממקום למקום אם פנה העמרים למקום שהוא גמר מלאכה ושכחה יש לו שכחה וכשיפנה ממקום שהוא גמר מלאכה לגרן אין לו שכחה ואם פנה העמרים למקום שאינו גמר מלאכה ושכח אינו שכחה וכשיפנה ממקום שאינו גמר מלאכה לגרן יש לו שכחה 

אי זהו מקום שהוא גמר מלאכה זה מקום שדעתו לקבץ כל העמרין שם ולדוש אותן שם או להוליכן שם למקום גדיש שהוא הגרן ומקום שאינו גמר מלאכה הוא המקום שמקבצין בו העמרים כדי לעשות מהן אלמות גדולות כדי להוליכן למקום אחר 

שתי כריכות המבדלות זו מזו שכחה ושלש אינן שכחה שני עמרים המבדלין זה מזה שכחה ושלשה אינן שכחה 

שני צבורי זיתים וחרובין המבדלין זה מזה שכחה ושלשה אינם שכחה שני הוצני פשתן שכחה ושלשה אינם שכחה 

שתי גפנים וכן בשאר האילנות שנים המבדלין זה מזה שכחה ושלשה אינן שכחה שנאמר   "לעני ולגר תעזב אתם" אפלו היו שנים אחד לעני ואחד לגר 

היו כל העמרים של קב קב ואחד של ארבעה קבין ושכחו הרי זה שכחה יתר על הארבעה אינו שכחה וכן אם היו של שני שני קבין ואחד יתר על שמונה קבין אינו שכחה 

העמר שיש בו סאתים ושכחו אינו שכחה שנאמר  "ושכחת עמר בשדה" ולא גדיש אף על פי שכלן סאתים סאתים שכח שני עמרים אף על פי שיש משניהן סאתים הרי אלו שכחה וכן יראה לי שהן שכחה אפלו היה בשניהן יותר מסאתים 

קמה שיש בה סאתים ושכחה אינה שכחה אין בה סאתים רואין את השבלים הדקות כאלו הן בריאות וארכות ואת השדופות כאלו הן מלאות ואם היתה ראויה  הקמה אחר אמדן זה לעשות סאתים ושכחה אינה שכחה 

שכח סאה תבואה עקורה וסאה שאינה עקורה אינן מצטרפים ושניהם שכחה וכן בשום ובבצלים ובפרות האילן אם שכח מקצתן בקרקע ומקצתן תלוש ובשניהם סאתים אינן מצטרפין אלא שניהם שכחה 

השוכח עמר בצד הקמה שאינה שכוחה אינה שכחה שנאמר  "כי תקצר ושכחת עמר" עמר שסביבותיו קציר שכחה אבל עמר שסביבותיו קמה אינה שכחה וכן אם שכח קמה בצד קמה שאינה שכוחה אפלו קלח אחד הרי זו מצלת את השכוחה ויהיה מתר לקחתה אבל אם שכח עמר או קמה בצד עמר שאינו שכוח אפלו היה בו סאתים אינו מציל אותה והרי השכוח לעניים אין קמת חברו מצלת על עמר שלו ואין קמת שעורים מצלת על עמר חטים עד שתהיה הקמה ממין העמר 

השוכח אילן בין האילנות אפלו היה בו כמה סאין פרות או ששכח שני אילנות הרי הן שכחה שלשה אינן שכחה 

במה דברים אמורים באילן שאינו ידוע ומפרסם במקום כגון שהיה עומד בצד הגת או בצד הפרצה או במעשיו כגון שהיה עושה זיתים הרבה או בשמו כגון שהיה לו שם ידוע כגון זית הנטופה בין הזיתים שהוא נוטף שמן הרבה או השפכני או הבישני אבל אם היה בו אחד משלשה דברים אלו אינו שכחה שנאמר  "ושכחת עמר בשדה" עמר שאתה שוכחו לעולם ואין אתה יודע בו אלא אם תשוב ותראהו יצא זה שאתה זוכרו לאחר זמן ואף על פי שלא תפגע בו מפני שהוא ידוע ומפרסם 

היה מסים בדעתו הרי זה כמפרסם וידוע היה עומד בצד הדקל הדקל מסימו היו שניהן זית נטופה זה מסים את זה היתה כל שדהו זית נטופה ושכח אחת מהן או שתים יש לו שכחה במה דברים אמורים שלא התחיל באילן זה המפרסם אבל אם התחיל בו ושכח מקצתו הרי זה שכחה ואף על פי שהוא מפרסם והוא שיהיה הנשאר בו פחות מסאתים אבל סאתים אינה שכחה אלא אם כן שכח כל האילן כמו שבארנו 

זית העומד באמצע השורות לבדו ושלש שורות של זיתים מקיפין אותו משלש רוחותיו אף על פי שאין בכל שורה מהן אלא שני זיתים שכח את האמצעי אינו שכחה שהרי השורות הסתירוהו ולמה אמרו זית בלבד מפני שהיה חשוב בארץ ישראל באותו הזמן 

איזהו שכחה בעריס כל שאינו יכול לפשט את ידו ולטלה ובכרם משיעבר מן הגפן  ומן הגפנים וישכח אותה בדלית ובדקל משירד הימנו ושאר כל האילנות משיפנה וילך לו במה דברים אמורים שלא התחיל בו אבל אם התחיל בו ושכחו אינה שכחה עד שיבצר את כל סביביו 

המפקיר את כרמו והשכים בבקר וזכה בו לעצמו ובצרו חיב בפרט ובעוללות ובשכחה ובפאה שהרי שדך וכרמך אני קורא בו מפני שהיה שלו והרי הוא שלו אבל אם זכה מן ההפקר בשדה של אחרים הרי זה פטור מן הכל ובין כך ובין כך פטור מן המעשרות כמו שיתבאר 

מתנה אחרת ששית יש לעניים בזרע הארץ והוא המעשר שנותנין לעניים והוא הנקרא מעשר עני 

וזהו סדר תרומות ומעשרות אחר שקוצר זרע הארץ או אוסף פרי העץ ותגמר מלאכתו מפריש ממנו אחד מן החמשים וזהו הנקרא תרומה גדולה ונותנה לכהן ועל זה נאמר בתורה  "ראשית דגנך תירשך ויצהרך" ואחר כך מפריש מן השאר אחד מעשרה וזהו הנקרא מעשר ראשון ונותנו ללוי ועל זה נאמר בתורה  "כי את מעשר בני ישראל" וגו' ונאמר  "ולבני לוי הנה נתתי את כל מעשר בישראל" 

ואחר כך מפריש מן השאר אחד מעשרה והוא הנקרא מעשר שני והוא לבעליו ואוכלין אותו בירושלים ועליו נאמר  "ואם גאל יגאל איש ממעשרו" ועליו נאמר  "עשר תעשר"  "ואכלת לפני ה' אלהיך במקום אשר יבחר" 

על הסדר הזה מפרישין בשנה ראשונה מן השבוע ובשניה וברביעית ובחמישית אבל בשלישית ובששית מן השבוע אחר שמפרישים מעשר ראשון מפריש מן השאר מעשר אחר ונותנו לעניים והוא הנקרא מעשר עני ואין בשתי שנים אלו מעשר שני אלא מעשר עני ועליו נאמר  "מקצה שלש שנים תוציא את כל מעשר תבואתך בשנה ההיא והנחת בשעריך"  "ובא הלוי" ועליו נאמר  "כי תכלה לעשר" 

שנת השמטה כלה הפקר ואין בה לא תרומה ולא מעשרות כלל לא ראשון ולא שני ולא מעשר עני ובחוצה לארץ שאין בה שמטת קרקע מפרישין בארץ מצרים ובעמון ובמואב מעשר ראשון ומעשר עני מפני שהארצות אלו קרובות לארץ ישראל כדי שיהיו עניי ישראל נסמכין עליה בשביעית והלכה למשה מסיני שיהיו מפרישים בארץ עמון ומואב מעשר עני בשביעית אבל בארץ שנער מפרישין בשביעית מעשר שני כסדר רב השנים 

מעשר ראשון שלקח הלוי מפריש ממנו אחד מעשרה ונותנו לכהן והוא הנקרא תרומת מעשר ועליו נאמר  "ואל הלוים תדבר" 

בעל השדה שעברו עליו עניים והיה לו שם מעשר עני נותן לכל עני שיעבר עליו מן המעשר כדי שבעו שנאמר  "ואכלו בשעריך ושבעו" 

כדי שבעו כמה אם מן החטים נותן לא יפחת מחצי קב ואם מן השעורים לא יפחת מקב ואם מן הכסמין לא יפחת מקב ומן הגרוגרות לא יפחת מקב ואם מן הדבלה לא יפחת ממשקל חמש ועשרים סלע ואם מן היין לא יפחת מחצי לג ואם מן השמן לא יפחת מרביעית ואם מן הארז רבע הקב נתן לו ירק נותן לו משקל ליטרא והוא משקל חמשה ושלשים דינר מן החרובין שלשה קבין מן האגוזים עשרה מן האפרסקין חמשה מן הרמונים שנים אתרוג אחד ואם נתן לו משאר הפרות לא יפחת מכדי שימכרם ויקח בדמיהן מזון שתי סעדות 

היה לו דבר מעט והעניים מרבין ואין בו כדי לתן לכל אחד ואחד כשעור נותן לפניהם והן מחלקין ביניהם 

ומעשר עני המתחלק בגרן אין בו טובת הנאה לבעלים אלא העניים באים ונוטלין על כרחו ואפלו עני שבישראל מוציאין אותו מידו אבל המתחלק בבית יש לו טובת הנאה לבעלים ונותנו לכל עני שירצה 

היה לו מעשר בגרן ורצה לתנו לעני קרובו או מידעו יש להפריש מחצה לתנו לו והחצי מחלקו לכל עני שיעבר כשעור שאמרנו 

במה דברים אמורים שאינו נותן לעני אלא כדי שבעו בשדה אבל אם היה המעשר בבית מחלקו לכל העניים אפלו כזית כזית שאינו מצוה לתן כדי שבעו אלא בשדה שהרי אינו מוצא שם לקח שנאמר  "ואכלו בשעריך ושבעו" 

באו איש ואשה לבית נותנין לאשה תחלה ופוטרין אותה ואחר כך נותנין לאיש אב ובנו איש וקרובו שני אחין שני שתפין שהיה אחד מהן עני נותן לו האחר מעשר עני שלו 

שתי עניים שקבלו שדה באריסות זה מפריש מעשר עני מחלקו ונותנו לחברו וכן חברו מפריש מחלקו ונותן לו 

המקבל שדה לקצר אסור בלקט שכחה ופאה ומעשר עני אימתי בזמן שקבלה ממנו לקח חלק בכל השדה כגון שנתן לו שלישה או רביעה בשכרו אבל אם אמר לו בעל השדה שליש מה שאתה קוצר בלבד הוא שלך או רביע מה שתקצר הרי זה אין לו כלום עד שיקצר ובשעת הקציר הוא עני לפיכך מתר בלקט שכחה ופאה ואסור במעשר עני שאין מפרישין מעשר עני אלא אחר שקצר והרי זכה בחלקו שקצר 

המוכר את שדהו קרקע ופרות והעני הרי זה מתר בלקט שכחה ופאה ומעשר עני שלה והלוקח אסור בהן אף על פי שעדין לא נתן דמים ואפלו לוה הדמים ולקחה הרי זה אסור במתנות עניים 

מעשר עני אין פורעין ממנו מלוה ואין משלמין ממנו את התגמולין אבל משלמין ממנו דבר של גמילות חסדים וצריך להודיעו שהוא מעשר עני ואין פודין בו שבויים ואין עושין בו שושבינות ואין נותנין ממנו דבר לצדקה ונותנין אותו לחבר עיר בטובת הנאה ואין מוציאין אותו מהארץ לחוץ לארץ שנאמר  "והנחת בשעריך" ונאמר  "ואכלו בשעריך ושבעו" 

מצות עשה לתן צדקה לעניים כפי מה שראוי לעני אם היתה יד הנותן משגת שנאמר  "פתח תפתח את ידך לו" ונאמר  "והחזקת בו גר ותושב וחי עמך" ונאמר  "וחי אחיך עמך" 
וכל הרואה עני מבקש והעלים עיניו ממנו ולא נתן לו צדקה עבר בלא תעשה שנאמר  "לא תאמץ את לבבך ולא תקפץ את ידך מאחיך האביון" 
לפי מה שחסר העני אתה מצוה לתן לו אם אין לו כסות מכסים אותו אם אין לו כלי בית קונין לו אם אין לו אשה משיאין אותו ואם היתה אשה משיאין אותה לאיש אפלו היה דרכו של זה העני לרכב על הסוס ועבד רץ לפניו והעני וירד מנכסיו קונין לו סוס לרכב עליו ועבד לרוץ לפניו שנאמר  "די מחסרו אשר יחסר לו" ומצוה אתה להשלים חסרונו ואין אתה מצוה לעשרו 
יתום שבא להשיאו אשה שוכרין לו בית ומציעים לו מטה וכל כלי תשמישו ואחר כך משיאין לו אשה 
בא העני ושאל די מחסורו ואין יד הנותן משגת נותן לו כפי השגת ידו וכמה עד חמישית נכסיו מצוה מן המבחר ואחד מעשרה בנכסיו בינוני פחות מכאן עין רעה ולעולם לא ימנע עצמו משלישית השקל בשנה וכל הנותן פחות מזה לא קים מצוה ואפלו עני המתפרנס מן הצדקה חיב לתן צדקה לאחר 
עני שאין מכירין אותו ואמר רעב אני האכילוני אין בודקין אחריו שמא רמאי הוא אלא מפרנסין אותו מיד היה ערום ואמר כסוני בודקין אחריו שמא רמאי הוא ואם היו מכירין אותו מכסין אותו לפי כבודו מיד ואין בודקין אחריו 
מפרנסין ומכסין עניי עכו''ם עם עניי ישראל מפני דרכי שלום ועני המחזר על הפתחים אין נזקקין לו למתנה מרבה אבל נותנין לו מתנה מעטת ואסור להחזיר את העני ששאל ריקם ואפלו אתה נותן לו גרוגרת אחת שנאמר  "אל ישב דך נכלם" 
אין פוחתין לעני העובר ממקום למקום מככר אחד הנמכר בפונדיון כשהיו החטים ארבע סאין בסלע וכבר בארנו כל המדות ואם לן נותנין לו מצע לישן עליו וכסת לתן תחת מראשותיו ושמן וקטנית ואם שבת נותנין לו מזון שלש סעדות ושמן וקטנית ודג וירק ואם היו מכירין אותו נותנין לו לפי כבודו 
עני שאינו רוצה לקח צדקה מערימין עליו ונותנין לו לשם מתנה או לשם הלואה ועשיר המרעיב את עצמו ועינו צרה בממונו שלא יאכל ממנו ולא ישתה אין משגיחין בו 
מי שאינו רוצה לתן צדקה או שיתן מעט ממה שראוי לו בית דין כופין אותו ומכין אותו מכת מרדות עד שיתן מה שאמדוהו לתן ויורדין לנכסיו בפניו ולוקחין ממנו מה שראוי לו לתן וממשכנין על הצדקה ואפלו בערבי שבתות 
אדם שוע שהוא נותן צדקה יותר מן הראוי לו או שמצר לעצמו ונותן לגבאים כדי שלא יתביש אסור לתבעו ולגבות ממנו צדקה וגבאי שמכלימו ושואל ממנו עתיד להפרע ממנו שנאמר  "ופקדתי על כל לחציו" 
אין פוסקין צדקה על יתומים ואפלו לפדיון שבויים ואף על פי שיש להם ממון הרבה ואם פסק הדין עליהם כדי לשום להן שם מתר גבאי צדקה לוקחין מן הנשים ומן העבדים ומן התינוקות דבר מעט אבל לא דבר מרבה שחזקת המרבה גנבה או גזל משל אחרים וכמה הוא מעט שלהן הכל לפי עשר הבעלים ועניותן 
עני שהוא קרובו קדם לכל אדם עניי ביתו קודמין לעניי עירו עניי עירו קודמין לעניי עיר אחרת שנאמר  "לאחיך לעניך ולאבינך בארצך" 
מי שהלך בסחורה ופסקו עליו אנשי העיר שהלך שם צדקה הרי זה נותן לעניי אותה העיר ואם היו רבים ופסקו עליהן צדקה נותנין וכשבאין מביאין אותה עמהן ומפרנסין בה עניי עירם ואם יש שם חבר עיר יתנוה לחבר עיר והוא מחלקה כמו שיראה לו 
האומר תנו מאתים דינר לבית הכנסת או תנו ספר תורה לבית הכנסת יתנו לבית הכנסת שהוא רגיל בו ואם היה רגיל בשנים יתנו לשניהן האומר תנו מאתים דינרין לעניים יתנו לעניי אותה העיר 
הצדקה הרי היא בכלל הנדרים לפיכך האומר הרי עלי סלע לצדקה או הרי סלע זו צדקה חיב לתנה לעניים מיד ואם אחר עבר ב  "בל תאחר" שהרי בידו לתן מיד ועניים מצויין הן אין שם עניים מפריש ומניח עד שימצא עניים ואם התנה שלא יתן עד שימצא עני אינו צריך להפריש וכן אם התנה בשעה שנדר בצדקה או התנדב אותו שיהיו הגבאין רשאין לשנותה ולצרפה בזהב הרי אלו מתרין 
המתפיס בצדקה חיב כשאר הנדרים כיצד אמר הרי סלע זו כזו הרי זו צדקה המפריש סלע ואמר הרי זו צדקה ולקח סלע שניה ואמר וזו הרי שניה צדקה ואף על פי שלא פרש 
הנודר צדקה ולא ידע כמה נדר יתן עד שיאמר לא לכך נתכונתי 
אחד האומר סלע זו צדקה או האומר הרי עלי סלע לצדקה והפרישו אם רצה לשנותו באחר מתר ואם משהגיע ליד הגבאי אסור לשנותו ואם רצו הגבאים לצרף המעות ולעשותן דינרין אינן רשאין אלא אם אין שם עניים לחלק מצרפין לאחרים אבל לא לעצמן 
היה לעניים הנאה בעכוב המעות ביד הגבאי כדי לעשות לאחרים לתן הרי אותו הגבאי מתר ללוות אותם המעות של עניים ופורע שהצדקה אינה כהקדש שאסור להנות בו 
מי שהתנדב מנורה או נר לבית הכנסת אסור לשנותה ואם לדבר מצוה מתר לשנותה אף על פי שלא נשתקע שם בעליה מעליה אלא אומרים זו המנורה או נר של פלוני ואם נשתקע שם הבעלים מעליה מתר לשנותה אפלו לדבר הרשות 
במה דברים אמורים בשהיה המתנדב ישראל אבל אם היה עכו''ם אסור לשנותה אפלו לדבר מצוה עד שישתקע שם בעליה מעליה שמא יאמר העכו''ם הקדשתי דבר לבית הכנסת של יהודים ומכרוהו לעצמן 
עכו''ם שהתנדב לבדק הבית אין מקבלין ממנו לכתחלה ואם לקחו ממנו אין מחזירין לו היה הדבר מסים כגון קורה או אבן מחזירין לו כדי שלא יהא להן דבר מסים במקדש שנאמר  "לא לכם ולנו" וגו' אבל לבית הכנסת מקבלין מהן לכתחלה והוא שיאמר כדעת ישראל הפרשתי ואם לא אמר טעון גניזה שמא לבו לשמים ואין מקבלים מהם לחומת ירושלים ולא לאמת המים שבה שנאמר  "ולכם אין חלק וזכרון בירושלים" 
אסור לישראל לטל צדקה מן העכו''ם בפרהסיא ואם אינו יכול לחיות בצדקה של ישראל ואינו יכול לטלה מן העכו''ם בצנעה הרי זה מתר ומלך או שר מן העכו''ם ששלח ממון לישראל לצדקה אין מחזירין אותו לו משום שלום מלכות אלא נוטלין ממנו וינתן לעניי עכו''ם בסתר כדי שלא ישמע המלך 
פדיון שבויים קודם לפרנסת עניים ולכסותן ואין לך מצוה גדולה כפדיון שבויים שהשבוי הרי הוא בכלל הרעבים והצמאים וערומים ועומד בסכנת נפשות והמעלים עיניו מפדיונו הרי זה עובר על  "לא תאמץ את לבבך ולא תקפץ את ידך" ועל  "לא תעמד על דם רעך" ועל  "לא ירדנו בפרך לעיניך" ובטל מצות   "פתח תפתח את ידך לו" ומצות  "וחי אחיך עמך"  "ואהבת לרעך כמוך"  "והצל לקחים למות" והרבה דברים כאלו ואין לך מצוה רבה כפדיון שבויים 
אנשי העיר שגבו מעות לבנין בית הכנסת ובא להן דבר מצוה מוציאין בו המעות קנו אבנים וקורות לא ימכרום לדבר מצוה אלא לפדיון שבויים אף על פי שהביאו את האבנים וגדרום ואת הקורות ופסלום והתקינו הכל לבנין מוכרין הכל לפדיון שבויים בלבד אבל אם בנו וגמרו לא ימכרו את בית הכנסת אלא יגבו לפדיונן מן הצבור 
אין פודין את השבויים ביתר על דמיהן מפני תקון העולם שלא יהיו האויבים רודפין אחריהם לשבותם ואין מבריחין את השבויים מפני תקון העולם שלא יהיו האויבים מכבידין עליהן את העל ומרבים בשמירתן 
מי שמכר עצמו ובניו לעכו''ם או שלוה מהן ושבו אותן או אסרוהו בהלואתן פעם ראשונה ושניה מצוה לפדותן שלישית אין פודין אותן אבל פודין את הבנים לאחר מיתת אביהן ואם בקשוהו להרגו פודין אותו מידם אפלו אחר כמה פעמים 
עבד שנשבה הואיל וטבל לשם עבדות וקבל עליו מצות פודין אותו כישראל שנשבה ושבוי שהמיר לעכו''ם ואפלו למצוה אחת כגון שהיה אוכל נבלה להכעיס וכיוצא בו אסור לפדותו 
האשה קודמת לאיש להאכיל ולכסות ולהוציא מבית השבי מפני שהאיש דרכו לחזר לא האשה ובשתה מרבה ואם היו שניהם בשביה ונתבעו שניהן לדבר עברה האיש קודם לפדות לפי שאין דרכו לכך 
יתום ויתומה שבאו להשיא אותן משיאין האשה קדם לאיש מפני שבשתה של אשה מרבה ולא יפחתו לה ממשקל ששה דינרים ורביע דינר של כסף טהור ואם יש בכיס של צדקה נותנין לה לפי כבודה 
היו לפנינו עניים הרבה או שבויים הרבה ואין בכיס כדי לפרנס או כדי לכסות או כדי לפדות את כלן מקדימין את הכהן ללוי ולוי לישראל וישראל לחלל וחלל לשתוקי ושתוקי לאסופי ואסופי לממזר וממזר לנתין ונתין לגר שהנתין גדל עמנו בקדשה וגר קודם לעבד משחרר לפי שהיה בכלל ארור 
במה דברים אמורים בשהיו שניהן שוין בחכמה אבל אם היה כהן גדול עם הארץ וממזר תלמיד חכם תלמיד חכם קודם וכל הגדול בחכמה קודם את חברו ואם היה אחד מהן רבו או אביו אף על פי שיש שם גדול מהן בחכמה רבו או אביו שהוא תלמיד חכם קודם לזה שהוא גדול מהם בחכמה 
כל עיר שיש בה ישראל חיבין להעמיד מהם גבאי צדקה אנשים ידועים ונאמנים שיהיו מחזירין על העם מערב שבת לערב שבת ולוקחין מכל אחד ואחד מה שהוא ראוי לתן ודבר הקצוב עליו והן מחלקין המעות מערב שבת לערב שבת ונותנין לכל עני ועני מזונות המספיקין לשבעה ימים וזו היא הנקראת קפה 

וכן מעמידין גבאין שלוקחין בכל יום ויום מכל חצר וחצר פת ומיני מאכל או פרות או מעות ממי שמתנדב לפי שעה ומחלקין את הגבוי לערב בין העניים ונותנין לכל עני ממנו פרנסת יומו וזהו הנקרא תמחוי 

מעולם לא ראינו ולא שמענו בקהל מישראל שאין להן קפה של צדקה אבל תמחוי יש מקומות שנהגו בו ויש מקומות שלא נהגו בו והמנהג הפשוט היום שיהיו גבאי הקפה מחזירין בכל יום ומחלקין מערב שבת לערב שבת 

בתעניות מחלקים מזונות לעניים וכל תענית שאכלו העם ולנו ולא חלקו צדקה לעניים הרי אלו כשופכי דמים ועליהם נאמר בקבלה  "צדק ילין בה ועתה מרצחים" במה דברים אמורים בשלא נתנו להן הפת והפרות שאוכלים בהם הפת כגון תמרים וענבים אבל אם אחרו המעות או החטים אינן כשופכי דמים 

הקפה אינה נגבית אלא בשנים שאין עושים שררה על הצבור בממון פחות משנים ומתר להאמין לאחד המעות של קפה ואינה נחלקת אלא בשלשה מפני שהיא כדיני ממונות שנותנים לכל אחד די מחסורו לשבת והתמחוי נגבה בשלשה שאינו דבר קצוב ומתחלק בשלשה 

התמחוי נגבה בכל יום והקפה מערב שבת לערב שבת והתמחוי לעניי עולם והקפה לעניי אותה העיר בלבד 

רשאין בני העיר לעשות קפה תמחוי ותמחוי קפה ולשנותן לכל מה שירצו מצרכי צבור ואף על פי שלא התנו כן בשעה שגבו ואם היה במדינה חכם גדול שהכל גובין על דעתו והוא יחלק לעניים כפי מה שיראה הרי זה רשאי לשנותן לכל מה שיראה לו מצרכי צבור 

גבאי צדקה אין רשאין לפרש זה מזה בשוק אלא כדי שיהיה זה פורש לשער וזה פורש לחנות וגובין 

מצא הגבאי מעות בשוק לא יתנם לתוך כיסו אלא לתוך ארנקי של צדקה וכשיגיע לביתו יטלם 

היה הגבאי נושה בחברו מנה ופרעו בשוק לא יתנם לתוך כיסו אלא לתוך ארנקי של צדקה וכשיגיע לביתו יטלם ולא ימנה מעות הקפה שנים שנים אלא אחד אחד מפני החשד שנאמר  "והייתם נקיים מה' ומישראל" 

גבאי צדקה שאין להם עניים לחלק מצרפין המעות דינרין לאחרים אבל לא לעצמן גבאי תמחוי שאין להם עניים לחלק מוכרים לאחרים ואין מוכרים לעצמם ואין מחשבים בצדקה עם גבאי צדקה ולא בהקדש עם הגזברין שנאמר  "אך לא יחשב אתם הכסף הנתן על ידם כי באמונה הם עושים" 

מי שישב במדינה שלשים יום כופין אותו לתן צדקה לקפה עם בני המדינה ישב שם שלשה חדשים כופין אותו לתן התמחוי ישב שם ששה חדשים כופין אותו לתן צדקה בכסות שמכסים בה עניי העיר ישב שם תשעה חדשים כופין אותו לתן צדקה לקבורה שקוברין בה את העניים ועושין להם כל צרכי קבורה 

מי שיש לו מזון שתי סעדות אסור לו לטל מן התמחוי היו לו מזון ארבע עשרה סעדות לא יטל מן הקפה היו לו מאתים זוז אף על פי שאינו נושא ונותן בהם  הרי זה לא יטל לקט שכחה ופאה ומעשר עני היו לו מאתים חסר דינר אפלו אלף נותנין לו כאחד הרי זה מתר לקח היו בידו מעות והרי הן עליו חוב או שהיו ממשכנים לכתבת אשתו הרי זה מתר לקח 

עני שצריך ויש לו חצר וכלי בית אפלו היו לו כלי כסף וכלי זהב אין מחיבין אותו למכר את ביתו ואת כלי תשמישו אלא מתר לקח ומצוה לתן לו במה דברים אמורים בכלי אכילה ושתיה ומלבוש ומצעות וכיוצא בהן אבל אם היו כלי כסף וכלי זהב כגון מגרדת או עלי וכיוצא בהן מוכרן ולוקח פחות מהן במה דברים אמורים קדם שיגיע לגבות מן העם אבל אחר שגבה הצדקה מחיבים אותו למכר כליו ולקח אחרים פחותין מהם ואחר כך יטל 

בעל הבית שהיה מהלך לעיר ותמו לו המעות בדרך ואין לו עתה מה יאכל הרי זה מתר לקח לקט שכחה ופאה ומעשר עני ולהנות מן הצדקה ולכשיגיע לביתו אינו חיב לשלם שהרי עני היה באותה שעה הא למה זה דומה לעני שהעשיר שאינו חיב לשלם 

מי שהיו לו בתים שדות וכרמים ואם מוכרן בימי הגשמים מוכרן בזול ואם הניחן עד ימות החמה מוכרן בשויהן אין מחיבין אותו למכר אלא מאכילין אותו מעשר עני עד חצי דמיהן ולא ידחק עצמו וימכר שלא בזמן מכירה 

היו שאר האדם לוקחין ביקר והוא אינו מוצא שיקח ממנו אלא בזול מפני שהוא דחוק וטרוד אין מחיבין אותו למכר אלא אוכל מעשר עני והולך עד שימכר בשוה וידעו הכל שאינו דחוק למכר 

עני שגבו לו כדי להשלים מחסורו והותירו על מה שהוא צריך הרי המותר שלו ומותר עניים לעניים ומותר שבויים לשבויים מותר שבוי לאותו שבוי מותר מתים למתים מותר המת ליורשיו 

עני שנתן פרוטה לתמחוי או פרוטה לקפה מקבלים ממנו ואם לא נתן אין מחיבין אותו לתן נתנו לו בגדים חדשים והחזיר להן את השחקין מקבלין ממנו ואם לא נתן אין מחיבין אותו לתן 

חיבין אנו להזהר במצות צדקה יותר מכל מצות עשה שהצדקה סימן לצדיק זרע אברהם אבינו שנאמר  "כי ידעתיו למען אשר יצוה את בניו"  "לעשות צדקה" ואין כסא ישראל מתכונן ודת האמת עומדת אלא בצדקה שנאמר  "בצדקה תכונני" ואין ישראל נגאלין אלא בצדקה שנאמר  "ציון במשפט תפדה ושביה בצדקה" 

לעולם אין אדם מעני מן הצדקה ואין דבר רע ולא הזק נגלל בשביל הצדקה שנאמר  "והיה מעשה הצדקה שלום" כל המרחם מרחמין עליו שנאמר  "ונתן לך רחמים ורחמך והרבך" וכל מי שהוא אכזרי ואינו מרחם יש לחוש ליחסו שאין האכזריות מצויה אלא בעכו''ם שנאמר  "אכזרי המה ולא ירחמו" וכל ישראל והנלוה עליהם כאחים הם שנאמר  "בנים אתם לה' אלהיכם" ואם לא ירחם האח על האח מי ירחם עליו ולמי עניי ישראל נושאין עיניהן הלעכו''ם ששונאין אותן ורודפים אחריהן הא אין עיניהן תלויות אלא לאחיהן 

כל המעלים עיניו מן הצדקה הרי זה נקרא בליעל כמו שנקרא עובד עכו''ם בליעל ובעכו''ם הוא אומר  "יצאו אנשים בני בליעל" ובמעלים עיניו מן הצדקה הוא אומר  "השמר לך פן יהיה דבר עם לבבך בליעל" ונקרא רשע שנאמר  "ורחמי רשעים אכזרי" ונקרא חוטא שנאמר  "וקרא עליך אל ה' והיה בך חטא" והקדוש ברוך הוא קרוב לשועת עניים שנאמר שועת עניים אתה תשמע לפיכך צריך להזהר בצעקתם שהרי ברית כרותה להם שנאמר  "והיה כי יצעק אלי ושמעתי כי חנון אני" 

כל הנותן צדקה לעני בסבר פנים רעות ופניו כבושות בקרקע אפלו נתן לו אלף זהובים אבד זכותו והפסידה אלא נותן לו בסבר פנים יפות ובשמחה ומתאונן עמו על צרתו שנאמר  "אם לא בכיתי לקשה יום עגמה נפשי לאביון" ומדבר לו דברי תחנונים ונחומים שנאמר  "ולב אלמנה ארנן" 

שאל העני ממך ואין בידך כלום לתן לו פיסהו בדברים ואסור לגער בעני או להגביה קולו עליו בצעקה מפני שלבו נשבר ונדכא והרי הוא אומר  "לב נשבר ונדכה אלהים לא תבזה" ואומר  "להחיות רוח שפלים ולהחיות לב נדכאים" ואוי למי שהכלים את העני אוי לו אלא יהיה לו כאב בין ברחמים בין בדברים שנאמר  "אב אנכי לאביונים" 

הכופה אחרים לתן צדקה ומעשה אותן שכרו גדול משכר הנותן שנאמר  "והיה מעשה הצדקה שלום" ועל גבאי צדקה וכיוצא בהם אומר  "ומצדיקי הרבים ככוכבים" 

שמונה מעלות יש בצדקה זו למעלה מזו מעלה גדולה שאין למעלה ממנה זה המחזיק ביד ישראל שמך ונותן לו מתנה או הלואה או עושה עמו שתפות או ממציא לו מלאכה כדי לחזק את ידו עד שלא יצטרך לבריות לשאל ועל זה נאמר  "והחזקת בו גר ותושב וחי עמך" כלומר החזק בו עד שלא יפל ויצטרך 

פחות מזה הנותן צדקה לעניים ולא ידע למי נתן ולא ידע העני ממי לקח שהרי זו מצוה לשמה כגון לשכת חשאים שהיתה במקדש שהיו הצדיקים נותנין בה בחשאי והעניים בני טובים מתפרנסין ממנה בחשאי וקרוב לזה הנותן לתוך קפה של צדקה ולא יתן אדם לתוך קפה של צדקה אלא אם כן יודע שהממנה נאמן וחכם ויודע להנהיג כשורה כרבי חנניה בן תרדיון 

פחות מזה שידע הנותן למי יתן ולא ידע העני ממי לקח כגון גדולי החכמים שהיו הולכין בסתר ומשליכין המעות בפתחי העניים וכזה ראוי לעשות ומעלה טובה היא אם אין הממנין בצדקה נוהגין כשורה 

פחות מזה שידע העני ממי נטל ולא ידע הנותן כגון גדולי החכמים שהיו צוררים המעות בסדיניהן ומפשילין לאחוריהן ובאין העניים ונוטלין כדי שלא יהיה להן בושה 

פחות מזה שיתן לו בידו קדם שישאל 

פחות מזה שיתן לו אחר שישאל 

פחות מזה שיתן לו פחות מן הראוי בסבר פנים יפות 

פחות מזה שיתן לו בעצב 

גדולי החכמים היו נותנין פרוטה לעני קדם כל תפלה ואחר כך מתפללין שנאמר  "אני בצדק אחזה פניך" 

הנותן מזונות לבניו ולבנותיו הגדולים שאינו חיב במזונותיהן כדי ללמד הזכרים תורה ולהנהיג הבנות בדרך ישרה ולא יהיו מבזות וכן הנותן מזונות לאביו ולאמו הרי זה בכלל הצדקה וצדקה גדולה היא שהקרוב קודם וכל המאכיל ומשקה עניים ויתומים על שלחנו הרי זה קורא אל ה' ויענהו ומתענג שנאמר  "אז תקרא וה' יענה" 

צוו חכמים שיהיו בני ביתו של אדם עניים ויתומים במקום העבדים מוטב לו להשתמש באלו ויהנו בני אברהם יצחק ויעקב מנכסיו ולא יהנו בהם זרע חם שכל המרבה עבדים בכל יום ויום מוסיף חטא ועון בעולם ואם יהיו עניים בני ביתו בכל שעה ושעה מוסיף זכיות ומצות 

לעולם ידחק אדם עצמו ויתגלגל בצער ואל יצטרך לבריות ואל ישליך עצמו על הצבור וכן צוו חכמים ואמרו עשה שבתך חל ואל תצטרך לבריות ואפלו היה חכם ומכבד והעני יעסק באמנות ואפלו באמנות מנולת ולא יצטרך לבריות מוטב לפשט עור בהמות נבלות ולא יאמר לעם חכם גדול אני כהן אני פרנסוני ובכך צוו חכמים גדולי החכמים היו מהם חוטבי עצים ונושאי הקורות ושואבי מים לגנות ועושי הברזל והפחמים ולא שאלו מן הצבור ולא קבלו מהם כשנתנו להם 

כל מי שאינו צריך לטל ומרמה את העם ונוטל אינו מת מן הזקנה עד שיצטרך לבריות והרי הוא בכלל  "ארור הגבר אשר יבטח באדם" וכל מי שצריך לטל ואינו יכול לחיות אלא אם כן נוטל כגון זקן או חולה או בעל יסורין ומגיס דעתו ואינו נוטל הרי זה שופך דמים ומתחיב בנפשו ואין לו בצערו אלא חטאות ואשמות וכל מי שצריך לטל וצער ודחק את השעה וחיה חיי צער כדי שלא יטריח על הצבור אינו מת מן הזקנה עד שיפרנס אחרים משלו ועליו ועל כל כיוצא בזה נאמר  "ברוך הגבר אשר יבטח בה'" סליקו להו הלכות מתנות עניים בסיעתא דשמיא 
