כל הגוזל את חברו שוה פרוטה עובר בלא תעשה שנאמר  "לא תגזל" אין לוקין על לאו זה שהרי הכתוב נתקו לעשה שאם גזל חיב להחזיר שנאמר  "והשיב את הגזלה אשר גזל" זו מצות עשה ואפלו שרף הגזלה אינו לוקה שהרי הוא חיב לשלם דמיה וכל לאו שנתן לתשלומין אין לוקין עליו 
ואסור לגזל כל שהוא דין תורה אפלו עכו''ם אסור לגזלו או לעשקו ואם גזלו או עשקו יחזיר 
אי זהו גוזל זה הלוקח ממון האדם בחזקה כגון שחטף מידו מטלטלין או שנכנס לרשותו שלא ברצון הבעלים ונטל משם כלים או שתקף בעבדו ובבהמתו ונשתמש בהן או שירד לתוך שדהו ואכל פרותיה וכל כיוצא בזה הוא גוזל כענין שנאמר  "ויגזל את החנית מיד המצרי" 
אי זהו עושק זה שבא ממון חברו לתוך ידו ברצון הבעלים וכיון שתבעוהו כבש הממון אצלו בחזקה ולא החזירו כגון שהיה לו ביד חברו הלואה או שכירות והוא תובעו ואינו יכול להוציא ממנו מפני שהוא אלם וקשה ועל זה נאמר  "לא תעשק את רעך" 
כל הגוזל חיב להחזיר הגזלה עצמה שנאמר  "והשיב את הגזלה אשר גזל" ואם אבדה או נשתנית משלם דמיה בין שהודה מפי עצמו בין שבאו עליו עדים שגזל הרי זה חיב לשלם הקרן בלבד אפלו גזל קורה ובנאה בבירה הואיל ולא נשתנית דין תורה הוא שיהרס את כל הבנין ויחזיר קורה לבעליה אבל תקנו חכמים מפני תקנת השבים שיהיה נותן את דמיה ולא יפסיד הבנין וכן כל כיוצא בזה אפלו גזל קורה ועשאה בסכת החג ובא בעל הקורה לתבעה בתוך החג נותן לו את דמיה אבל אחר החג הואיל ולא נשתנית ולא בנאה בטיט מחזיר את הקורה עצמה 
הגוזל פחות משוה פרוטה אף על פי שעבר אינו בתורת השבת גזלה גזל שלש אגדות שוות שלש פרוטות והזלו והרי שלשתן שוות שתי פרוטות והחזיר לו שתים חיב להחזיר השלישית הואיל ובתחלה היתה שוה פרוטה גזל שתים שוות פרוטה והחזיר אחת גזלה אין כאן מצות השבת גזלה אין כאן 
הגוזל את חברו בישוב והחזיר לו גזלתו במדבר הרשות ביד הנגזל אם רצה נוטל ואם לאו אומר לו איני נוטל אלא בישוב שמא תאנס ממני כאן והרי היא ברשות הגזלן ובאחריותו עד שיחזירנה לו בישוב וכן בדמי הגזלה 
הגוזל את חברו והבליע לו בחשבון יצא ואם החזיר לכיסו שיש בו מעות יצא שאדם עשוי למשמש בכיסו בכל שעה והרי מנה המעות שהחזיר לו בכלל מעותיו ומנין שלא מדעת פוטר ואם החזיר לכיס שאין בו כלום לא יצא וחיב באחריות הגזלה עד שיודיעו שהחזיר לכיס פלוני 
כל החומד עבדו או אמתו או ביתו וכליו של חברו או דבר שאפשר לו שיקנהו ממנו והכביר עליו ברעים והפציר בו עד שלקחו ממנו אף על פי שנתן לו דמים רבים הרי זה עובר בלא תעשה שנאמר   "לא תחמד" ואין לוקין על לאו זה מפני שאין בו מעשה ואינו עובר בלאו זה עד שיקח החפץ שחמד כענין שנאמר  "לא תחמד כסף וזהב עליהם ולקחת לך" חמוד שיש בו מעשה 
כל המתאוה ביתו או אשתו וכליו של חברו וכן כל כיוצא בהן משאר דברים שאפשר לו לקנותן ממנו כיון שחשב בלבו היאך יקנה דבר זה ונפתה בלבו בדבר עבר בלא תעשה שנאמר  "לא תתאוה" ואין תאוה אלא בלב בלבד 
התאוה מביאה לידי חמוד והחמוד מביא לידי גזל שאם לא רצו הבעלים למכר אף על פי שהרבה להם בדמים והפציר ברעים יבוא לידי גזל שנאמר  "וחמדו בתים וגזלו" ואם עמדו הבעלים בפניו להציל ממונם או מנעוהו מלגזל יבוא לידי שפיכות דמים צא ולמד ממעשה אחאב ונבות 
הא למדת שהמתאוה עובר בלאו אחד והקונה דבר שהתאוה בהפצר שהפציר בבעלים או בבקשה מהן עובר בשני לאוין לכך נאמר   "לא תחמד" ו "לא תתאוה" ואם גזל עבר בשלשה לאוין 
כל הגוזל את חברו שוה פרוטה כאלו נוטל נשמתו ממנו שנאמר  "כן ארחות כל בצע בצע את נפש" וגו' ואף על פי כן אם לא היתה הגזלה קימת ורצה הגזלן לעשות תשובה ובא מאליו והחזיר דמי הגזלה תקנת חכמים היא שאין מקבלין ממנו אלא עוזרין אותו ומוחלין לו כדי לקרב הדרך הישרה על השבים וכל המקבל ממנו דמי הגזלה אין רוח חכמים נוחה הימנו 
הגזלה שלא נשתנית אלא הרי היא כמו שהיתה אף על פי שנתיאשו הבעלים ממנה ואף על פי שמת הגזלן והרי היא ביד בניו הרי זו חוזרת לבעליה בעצמה ואם נשתנית ביד הגזלן אף על פי שעדין לא נתיאשו הבעלים ממנה קנאה בשנוי ומשלם דמיה כשעת הגזלה 
ודין זה דין תורה הוא שנאמר  "והשיב את הגזלה אשר גזל" מפי השמועה למדו אם היא כשגזלה משלם אותה ואם נשתנית בידו משלם דמיה נתיאשו הבעלים ממנה ולא נשתנית קנה הגזלן כל השבח שהשביחה אחר יאוש ואינו משלם אלא כשעת הגזלה ודבר זה מדבריהם מפני תקנת השבים וכשמחזיר לו הגזלה שמין לו השבח ונוטל מן הנגזל 
מכרה הגזלן או נתנה במתנה אף על פי שלא נשתנית הגזלה אינה חוזרת בעצמה מיד הלוקח הואיל ונתיאשו הבעלים בין לפני מכירה ונתינה בין לאחר מכירה ונתינה קנאה הלוקח ביאוש ושנוי רשות 
הגוזל והשביח ומכר או הוריש לפני יאוש מה שהשביח הוריש ומה שהשביח מכר וקנה לוקח או יורש את השבח ונוטל דמי השבח מן הנגזל ומחזיר לו הגזלה וחוזר הנגזל ונוטל דמי השבח מן הגזלן שהרי לא נתיאש וכן אם השביח הלוקח או היורש נוטל השבח מן הנגזל 
מכר הגזלן לעכו''ם אף על פי שהשביח העכו''ם חוזרת לבעליה מכרה העכו''ם לישראל אחר שהשביח הואיל והגזלן ישראל וזה שהיא בידו ישראל קנה השבח ואם תפש הנגזל אין מוציאין מידו 
כבר בארנו שהגזלה שהשביחה אחר יאוש או אחר שנשתנית השבח לגזלן מפני תקנת השבים אף על פי שהשביחה מאליה כיצד גזל פרה ונתעברה אצלו בין שילדה קדם שתבעו בדין בין שעדין לא ילדה גזל רחל ונטענה אצלו בין שגזזה קדם שתבעו בדין בין שעדין לא גזזה הואיל ונתיאשו הבעלים משלם כשעת הגזלה ואם ילדה וגזזה הגזות והולדות של גזלן ואם עדין לא ילדה ולא גזזה שמין לו ונוטל השבח מן הנגזל ומחזיר הבהמה עצמה 
גזל פרה מעברת ונתיאשו הבעלים ואחר כך ילדה רחל טעונה ונתיאשו הבעלים ואחר כך גזזה משלם דמי פרה העומדת לילד ודמי רחל העומדת לגזז ואם לפני יאוש או קדם שנשתנה ילדה או גזזה הרי הגזות והולדות של בעלים ואף על פי שנתעברה או נטענה ביד הגזלן הואיל ולא נתיאשו הבעלים ולא נשתנית הגזלה ברשות בעליה היא עדין אף על פי שהגזלן חיב באנסיה 
גנב או גזל והקדיש וטבח אחר שנתיאשו הבעלים הרי היא ברשות הגזלן משעה שהקדישה בלבד כדי שלא יהא חוטא נשכר וכל ולדותיה וגזותיה משעת גנבה עד שעת הקדש של בעלים 
במה דברים אמורים בשבח הבא מאליו כגון גזות וולדות אבל אם היתה כחושה ופטמה אפלו לפני יאוש נוטל מן הנגזל שבח הפטום וכן כל כיוצא בזה משבח שיש בו הוצאה 
שנוי החוזר לבריתו אינו שנוי כיצד הגוזל עצים ודבקן במסמרים ועשה מהן תבה אינו שנוי שהרי אפשר לפרקן וחוזרין לוחות כשהיו 
גזל עפר ועשאהו לבנה לא קנה שאם ידק הלבנה תחזר עפר כשהיתה גזל לשון של מתכת ועשאהו מטבע לא קנה שאם יתיך המטבע יחזר לשון כשהיתה וכן כל כיוצא בזה 
אבל הגוזל עצים ושרפן וקצצן או חקק בהן ועשאן כלים או שגזל צמר וצבעו או נפצו ולבנו או שגזל טווי ועשהו בגד או שגזל לבנה ועשאה עפר או אבנים וסתתן או מעות והתיכן הרי זה שנוי בידו שאם יעשם מעות אחרות פנים חדשות הן וכן כל כיוצא בהן 
הגוזל מעות ישנות ושפן וחדשן לא קנה שהרי מתישנין וחוזרין כשהיו גזל מעות חדשים וישנם קנה שאם יחדשם פנים חדשות הן גזל דקל מחבר וקצצו לא קנה ואפלו כרתו חליות חליות עשהו קורות קנה 
גזל קורות גדולות ועשאן קטנות לא קנה עשאן לוחות עד שנשתנה שמם קנה גזל לולב והפריד עליו קנה העלים גזל עלים ועשאן חפייה קנה גזל טלה ונעשה איל עגל ונעשה שור הרי זה שנוי בידו וקנהו ומשלם כשעת הגזלה ואף על פי שלא נתיאשו הבעלים 
גזל כלי ושברו אין שמין לו הפחת אלא משלם דמיו והכלי השבור של גזלן ואם רצו הבעלים לטל הכלי השבור נוטלין ומשלם הפחת שזו תקנה היא לבעלים ואם לא רצו הרשות בידן וכן כל כיוצא בזה 
גזלה שלא נשתנית והוקרה אף על פי שנתיאשו הבעלים ממנה הרי זו חוזרת לבעלים ואין לגזלן בה כלום שלא תקנו לגזלן את השבח אחר יאוש אלא כגון גזות וולדות אבל שבח היקר אם היתה הגזלה חוזרת בעיניה אינו זוכה בה 
הגוזל חבית של יין מחברו והרי היא שוה דינר בשעת הגזלה והוקרה אצלו ועמדה בארבעה אם שבר החבית או שתה אותה או מכרה או נתנה במתנה אחר שהוקרה משלם ארבעה כשעת הוצאה מן העולם שאלו הניחה היתה חוזרת בעצמה נשברה מאליה או אבדה משלם דינר כשעת הגזלה 

היתה שוה בשעת הגזלה ארבעה ובשעת הוצאה מן העולם דינר משלם ארבעה כשעת הגזלה בין ששברה או שתאה בין שנשברה או אבדה מאליה וכן כל כיוצא בזה 

הגוזל חתל שיש בו חמשים תמרים וכשימכר החתל כלו כאחת ימכר בתשעה וכשימכר אחת אחת ימכר בעשרה אינו משלם אלא תשעה ואין הנגזל יכול לומר לו אני אחת אחת הייתי מוכר וכן הדין במזיק וכן כל כיוצא בזה בנכסי הדיוט אבל בהקדש אינו כן אלא משלם עשרה 

גזל בהמה והזקינה או כחשה כחש שאינו יכול לחזר כגון חלאים שאין להם רפואת תעלה או שגזל מטבע ונסדק או פסלו המלך או שגזל פרות והרקיבו כלן או שגזל יין והחמיץ הרי זה כמי שגזל כלי ושברו ומשלם כשעת הגזלה אבל אם גזל בהמות וכחשו כחש שאפשר לחזר או שגזל עבדים והזקינו או שגזל מטבע ונפסל במדינה זו והרי היא יוצא במדינה אחרת או שגזל פרות והרקיבו מקצתם או תרומה ונטמאת או שגזל חמץ ועבר עליו הפסח או בהמה ונעבדה בה עברה או נפסלה מלקרב או שהיתה יוצאה להסקל אומר לו הרי שלך לפניך ומחזיר אותה בעצמה 

במה דברים אמורים כשהחזיר הגזלה אבל אם נשרפה הגזלה או אבדה אחר שנאסרה בהנאה חיב להחזיר לו דמיה כשעת הגזלה לפיכך אם כפר בו אחר שנאסרה בהנאה ונשבע חיב לשלם קרן וחמש ואשם 

הגוזל בהמה ונשא עליה משא או רכב עליה או חרש או דש בה וכיוצא בזה והחזיר לבעליה אף על פי שעבר בלא תעשה אינו חיב לשלם כלום שהרי לא הפסידה ולא הכחישה ואם החזק אדם זה לגזל או לעשק או לעשות מעשים אלו פעם אחר פעם קונסין אותו ואפלו בחוצה לארץ ושמין השכר או השבח שהשביח בבהמה ומשלם לנגזל 

התוקף עבדו של חברו ועשה בו מלאכה ולא בטלו ממלאכה אחרת פטור שנוח לו לאדם שלא יבטל עבדו ואם בטלו ממלאכה אחרת משלם לו כפועל 

התוקף ספינתו של חברו ועשה בה מלאכה אם אינה עשויה לשכר שמין כמה פחתה ומשלם ואם היא עשויה לשכר אם ירד לה בתורת שכירות הואיל וירד שלא ברשות אם רצה הבעל לטל שכרה נוטל רצה לטל פחתה נוטל ואם ירד לה בתורת גזל נותן הפחת וכן כל כיוצא בזה 

הדר בחצר חברו שלא מדעתו אם אותה חצר אינה עשויה לשכר אינו צריך להעלות לו שכר אף על פי שדרך זה הדר לשכר מקום לעצמו שזה נהנה וזה אינו חסר ואם החצר עשויה לשכר אף על פי שאין דרך זה לשכר צריך להעלות לו שכר שהרי חסרו ממון 

מי שהיה לו צמר וסמנים שרויין ובא אחד וצבע הצמר בסמנין שלא מדעת חברו משלם לו דמי מה שהפסיד בצמר ואינו מחשב לו שבח סמנין שעל גבי הצמר ואם תפש הנזק דמי מה שחסרו מן הסמנין אין מוציאין מידו 

השולח יד בפקדון בין ששלח יד בעצמו או על יד בנו ועבדו ושלוחו הרי זה גזלן ונתחיב באנסיו ונעשית הגזלה ברשותו כדין כל הגזלנים חשב לשלח יד בפקדון אינו חיב באחריותו עד שישלח יד ומששלח יד נתחיב בו אף על פי שלא חסר ממנו כלום אלא נטל הפקדון ממקום למקום ברשותו כדי לשלח בו יד הרי זה חיב ששליחות יד אינה צריכה חסרון 

הגביה את החבית לטל ממנה רביעית נתחיב באנסיה אף על פי שלא נטל אבל אם הגביה את הכיס לטל ממנו דינר וכיוצא בכיס מדברים שאינן גוף אחד הרי זה ספק אם נתחיב בכל הכיס או לא נתחיב אלא בדינר בלבד 

היו פרות מפקדין אצלו ונטל מקצתן אינו חיב אלא באחריות הפרות שנטל ושאר הפקדון המנח במקומו ברשות בעליו הוא ואם נפסד השאר מחמת זה שנטל חיב בכל כיצד הטה את החבית במקומה ונטל ממנה רביעית או יתר אם נשברה אחר שנטל והיא במקומה אינו חיב אלא כמה שנטל שהרי לא הגביה החבית ואם החמיצה משלם את דמי כלה כשעת הגזלה וכן כל כיוצא בזה 

הכופר בפקדון בבית דין אם היה ברשותו בשעת שכפר נעשה עליו גזלן וחיב באנסו 

השואל שלא מדעת הבעלים הרי זה גזלן היה כלי ביד בנו של בעל הבית או ביד עבדו ולקחו אחד מהן ונשתמש בו הרי זה שואל שלא מדעת ונעשה ברשותו ונתחיב באנסיו עד שיחזירנו לבעלים לפיכך אם החזירו לקטן שהיה בידו או לעבד ואבד מהן או נשבר חיב לשלם וכן כל כיוצא בזה 

החוטף משכון מיד הלוה שלא ברשות בית דין הרי זה גזלן אף על פי שהוא חיב לו ואין צריך לומר אם נכנס לתוך בית חברו ומשכנו שהוא גזלן שנאמר  "בחוץ תעמד" 

קנס קנסו חכמים לגזלנין שיהיה הנגזל נשבע על כל מה שיטען ונוטל מן הגזלן והוא שיהיה זה מחזק שגזלו בשני עדים 

כיצד הרי שנכנס לתוך בית חברו למשכנו בפני עדים ולא היה כלום תחת כנפיו ויצא וכלים מטלין לו תחת כנפיו ולא ידעו העדים מה הן ובעל הבית אומר כך וכך גזלתני בין שאמר הגזלן מעולם לא נכנסתי ולא נטלתי כלום בין שאמר נכנסתי למשכן כמו שראו העדים אבל לא נטלתי ולא היה תחת כנפי אלא כלים שלי בין שאמר נטלתי כלי זה ובעל הבית טוען שנטל זה וכלי אחר הרי בעל הבית נשבע בנקיטת חפץ ונוטל כל מה שיטען 

במה דברים אמורים בשטען דברים שהוא אמוד בהן או שהוא אמוד שמפקידין אצלו אותן דברים שטען וטען בדברים שאפשר שינטלו תחת הכנפים כמו שהעידו העדים 

ראוהו עדים שנכנס למשכן את חברו ולא ראוהו בעת שיצא או שיצא ואין נראה תחת כנפיו כלום ובעל הבית טוען ואומר כך וכך נטל אפלו אומר מעולם לא נכנסתי שהרי מכחיש את העדים הרי זה פטור שאם אמר נכנסתי ולא נטלתי נשבע שבועת הסת שלא נטל כלום והולך שאפשר שיכנס לגזל ולא גזל 

היה עד אחד מעידו שנכנס ונטל כלים תחת כנפיו ואינו יודע מה הן והוא אומר לא גזלתי כלום או שאמר בחובי נטלתי הואיל ואין העד יודע מה היה תחת כנפיו הרי זה נשבע בנקיטת חפץ שלא גזל שאינו מחזק בגזלנות אלא בשני עדים 

כשם שבעל הבית נשבע ונוטל מן הגזלן כך שומר של בעל הבית אפלו אשתו של שומר נשבעת שזה נטל כך וכך ומשלם הגזלן 

היה שם לקיטו או שכירו של בעל הבית אינן נשבעין ונוטלין ואין הנגזל יכול לשבע שהרי לא היה בביתו בשעה שנגזל ואין העדים יודעים מה נטל תחת כנפיו כדי לחיב הגזלן להחזיר ואין משביעין את הגזלן מפני שהוא חשוד על השבועה 

וכיצד עושים בדין זה מחרים בעל הבית חרם סתם על מי שנטל מביתו כלום ואינו מודה בבית דין ואפלו הודה הגזלן שגזל קצת מחזיר המקצת שהודה בה בלבד שהרי אין בעל הבית טוענו טענת ודאי 

הגוזל אחד מחמשה ואין ידוע מי הוא הנגזל וכל אחד ואחד מהן תובעו ואומר לי גזלת אף על פי שאין שם עדים שגזל הרי כל אחד מהן נשבע שזה גזלו ומשלם גזלה לכל אחד ואחד אף דבר זה קנס הוא שקנסוהו חכמים מפני שעבר עברה וגזל אבל דין תורה אינו חיב לשלם מספק 

אמר לשנים גזלתי אחד מכם או אביו של אחד מכם ואיני יודע איזהו אם בא לצאת ידי שמים חיב לשלם גזלה לכל אחד ואחד אבל בדין אינו נותן אלא גזלה אחת והן חולקין אותה ביניהן שהרי אין אחד מהן יודע שנגזל אלא זה בא והודיעם ולא קנסו חכמים בדבר זה מפני שאין לו תובע 

הטוען את חברו ואמר לו גזלתני מאה אם אמר לא גזלתי נשבע שבועת הסת כדין כל נתבע ואם הודה שגזלו חמשים משלם חמשים ונשבע שבועת התורה על השאר כדין כל מודה במקצת שהרי לא החזק גזלן בעדים וכן הטוען את חברו שנכנס לביתו וגזלו כלים והוא אומר דרך משכון לקחתי בחוב שיש לי אצלך ובעל הבית אומר אין לך בידי כלום אף על פי שהודה שמשכנו שלא ברשות הואיל ואין שם עדים שמעידים שגזל הרי זה נשבע וגובה חובו מן המשכון שהפה שאסר הוא הפה שהתיר והואיל והוא נשבע ונוטל הרי זה נשבע בנקיטת חפץ כמו שיתבאר בהלכות טוען 

ראוהו עדים שנכנס לתוך בית חברו שלא בפני בעל הבית ונטל משם כלים אף על פי שהוציאן מגלין ואף על פי שבעל הבית הזה עשוי למכר את כליו אם טען ואמר דרך גזל לקחן והלה אומר ברשותך באתי ואתה מכרתם לי או נתתם לי או בחוב שיש לי אצלך תפשתים אינו נאמן שכל הנכנס לבית חברו שלא בפניו ונטל כלים משם והוציאן בפני עדים הרי זה בחזקת גזלן לפיכך מחזיר הכלים לבעל הבית ואין כאן שבועה שהרי העדים ראו מה גזל ואחר שיחזיר חוזר ותובע את בעל הבית בכל מה שיטען והדין ביניהן 

וכן אם היה שם עד אחד בלבד ובעל הבית טוען שגזול הוא כלי זה בידו והלה אומר לקוח הוא בידי או בחוב גביתיו או שלי היה ופקדון הוא אצלך הרי זה חיב להחזיר הכלי לבעליו בלא שבועה שאלו היו שם שני עדים היה חיב לשלם ועכשו שאין שם אלא עד אחד חיב שבועה ואינו יכול לשבע שהרי אינו מכחיש את העד וכל המחיב שבועה ואינו יכול לשבע משלם לפיכך אם כפר ואמר לא נכנסתי לביתו ולא נטלתי כלום הואיל ואין שם אלא עד אחד והוא מכחישו הרי זה נשבע שבועת התורה שלא לקח מביתו כלום ונפטר 

מעשה באחד שחטף לשון של כסף מיד חברו בפני עד אחד ובא החוטף ואמר חטפתי ושלי חטפתי וחיבוהו חכמים להחזיר מפני שהוא מחיב שבועה בעד זה ואינו יכול לשבע שהרי הודה כמו שאמר העד ואלו לא היה שם עד כלל היה נשבע שבועת הסת ששלו חטף ואלו הכחיש העד ואמר מעולם לא חטפתי היה נשבע שבועת התורה שלא חטף וכדין זה דנין בכל כיוצא בזה בכל מקום 

חטף ממנו זהובים  והוא אומר שלי חטפתי ועשרים היו אף על פי שאין העד יודע כמה חטף הרי זה משלם העשרים שהרי ידע בודאי שזהובים חטף ואלו היו שנים היה חיב לשלם ונמצא בעד אחד מחיב שבועה ואינו יכול לשבע כמו שבארנו 

אמר החוטף עשרים חטפתי ושלי הן והנגזל אומר מאה חטף הואיל ואין העד יודע מנינן הרי משלם העשרים שהודה בהן שחטפן ונשבע שבועת התורה על השאר שהרי נתחיב במקצת ודעתי נוטה בזה שישבע הסת שהרי לא הודה כלום אלא אמר שלי חטפתי 

נכנס לביתו של חברו שלא בפניו ונטל משם כלים בפני עד אחד ואין העד יודע כמה נטל  בעל הבית אומר עשרים כלים היו בביתי והגוזל אומר לא נטלתי אלא עשרה והם שלי חיב להחזיר העשרה מפני שהוא מחיב שבועה ואינו יכול לשבע ואינו נשבע על השאר אפלו שבועת הסת מפני שאינו יכול לטען על הגזלן טענת ודאי 

אסור לקנות דבר הגזול מן הגזלן ואסור לסעדו על שנויו כדי שיקנהו שכל העושה דברים אלו וכיוצא בהן מחזק ידי עוברי עברה ועובר על  "ולפני עור לא תתן מכשל" 

אסור להנות בדבר הגזול ואפלו לאחר יאוש והוא שידע בודאי שדבר זה הוא הגזלה עצמה כיצד ידע בודאי שבהמה זו גזולה אסור לרכב עליה או לחרש בה 

גזל בית או שדה אסור לעבר בתוכה או לכנס בה בחמה מפני החמה ובגשמים מפני הגשמים ואם דר בתוכה חיב להעלות שכר לבעלים כדין הדר בחצר חברו שלא מדעתו גזל דקלים ועשה מהן גשר אסור לעבר עליו וכן כל כיוצא בזה 

מי שעבר ואכל הגזלה אחר יאוש פטור מלשלם ואם אכל קדם יאוש ורצו הבעלים לגבות מן האוכל גובין שעדין ברשותן היא ואם רצו גובין מן הגזלן 

הגוזל ומת בין שהאכיל את הגזלה לבנים אחר יאוש בין שלא האכילם אלא מכרה או אבדה אם הניח קרקע חיבין לשלם אבל מן המטלטלין אינן חיבין לשלם שדמי הגזלה חוב הן על הגזלן ואין המטלטלין משתעבדין לבעל חוב 

כבר תקנו הגאונים לגבות בעל חוב מן המטלטלין ואפלו במלוה על פה לפיכך חיבין לשלם בין אכלו בין לא אכלו בין נתיאשו בין לא נתיאשו בין מן הקרקע בין מן המטלטלין שהניח 

דין הלוקח מטלטלין מן הגזלן כלוקח מן הגנב אם גזלן מפרסם הוא לא עשו בו תקנת השוק ואם אינו מפרסם עשו בו תקנת השוק ונותן הנגזל דמים שנתן ולוקח גזלתו וחוזר ותובע הגזלן בדמי הגזלה ואם כבר נתיאשו הבעלים קנה לוקח עצמה של גזלה ואינו מחזירה 

אסור להנות מן הגזלן ואם היה מעוט שלו אף על פי שרב ממונו גזול מתר להנות ממנו עד שידע בודאי שדבר זה גזול בידו 

בני אדם שחזקתן גזלנין וחזקת כל ממונן מן הגזל מפני שמלאכתן מלאכת גזלנין כגון המוכסין והלסטים אסור להנות מהן שחזקת מלאכה זו שהוא גזול ואין מצטרפים דינרים מן התבה שלהן שהכל בחזקת גזלה 

נטלו מוכסין כסותו והחזירו לו אחרת  הרי אלו שלו מפני שזו כמכירה היא וחזקתה שנתיאשו הבעלים ממנה ואינו יודע בודאי שזו גזלה ואם היה ותיק ומחמיר על עצמו מחזירן לבעלים הראשונים 

במה דברים אמורים שהמוכס כלסטים בזמן שהמוכס עכו''ם או מוכס העומד מאליו או מוכס העומד מחמת המלך ואין לו קצבה אלא לוקח מה שירצה ומניח מה שירצה אבל מכס שפסקו המלך ואמר שיקח שליש או רביע או דבר קצוב והעמיד מוכס ישראל לגבות חלק זה למלך ונודע שאדם זה נאמן ואינו מוסיף כלום על מה שגזר המלך אינו בחזקת גזלן לפי שדין המלך דין הוא ולא עוד אלא שהוא עובר המבריח ממכס זה מפני שהוא גוזל מנת המלך בין שהיה המלך עכו''ם בין שהיה המלך ישראל 

וכן מלך שמשים מס על בני העיר או על כל איש ואיש דבר קצוב משנה לשנה או על כל שדה ושדה דבר קצוב או שגזר שכל מי שיעבר על דבר זה ילקחו כל נכסיו לבית המלך או כל מי שימצא בשדה בשעת הגרן הוא יתן המס שעליה בין שהיה הוא בעל השדה בין שאינו בעל השדה וכל כיוצא מדברים אלו אינו גזל וישראל שגבה אותן למלך אינו בחזקת גזלן והרי הוא כשר והוא שלא יוסיף ולא ישנה ולא יקח לעצמו כלום 

וכן מלך שכעס על אחד מעבדיו ושמשיו מבני המדינה ולקח שדהו או חצרו אינה גזל ומתר להנות בה והלוקחה מן המלך הרי היא שלו ואין הבעלים מוציאין אותה מידו שזה דין המלכים כלם לקח כל ממון שמשיהם כשכועסין עליהם והרי המלך הפקיע שעבודן ונעשית חצר זו או שדה זו כהפקר וכל הקונה אותה מן המלך זכה בה אבל מלך שלקח חצר או שדה של אחד מבני המדינה שלא בדינין שחקק הרי זה גזלן והלוקח ממנו מוציאין הבעלים מידו 

כללו של דבר כל דין שיחקק אותו המלך לכל ולא יהיה לאדם אחד בפני עצמו אינו גזל וכל שיקח מאיש זה בלבד שלא כדת הידועה לכל אלא חמס את זה הרי זה גזל לפיכך גבאי המלך ושוטריו שמוכרים השדות במס הקצוב על השדות ממכרן ממכר אבל מס שעל כל איש ואיש אינו גובה אלא מן האדם עצמו ואם מכרו השדה במס שעל הראש הרי זה אינו ממכר אלא אם כן היה דין המלך כך 

מלך שהיו דיניו שכל שלא יתן המס שעל השדה תהיה השדה לנותן המס וברח בעל השדה מפני המס ובא זה ונתן מס שעליה למלך ואכל פרותיה אין זה גזל אלא אוכל פרות ונותן המס עד שיחזרו הבעלים שדין המלך דין הוא כמו שאמרנו 

וכן מלך שגזר שכל מי שיתן מס הקצוב על האיש ישתעבד בזה שלא נתן ובא ישראל ונתן המס שעל ישראל זה העני הרי זה עובד בו יותר מדאי שדין המלך דין אבל אינו עובד בו כעבד 

מלך שכרת אילנות של בעלי בתים ועשה מהן גשר מתר לעבר עליו וכן אם הרס בתים ועשאן דרך או חומה מתר להנות בה וכן כל כיוצא בזה שדין המלך דין 

במה דברים אמורים במלך שמטבעו יוצא באותן הארצות שהרי הסכימו עליו בני אותה הארץ וסמכה דעתן שהוא אדוניהם והם לו עבדים אבל אם אין מטבעו יוצא הרי הוא כגזלן בעל זרוע וכמו חבורת לסטים המזינין שאין דיניהן דין וכן מלך זה וכל עבדיו גזלנין לכל דבר 

קורות ואבנים ועצים וכיוצא בהן ששטפם הנהר אם נתיאשו הבעלים מהן הרי אלו מתרין והן של מצילן ואם אינו יודע אם נתיאשו אם לא נתיאשו חיב להחזיר ואין צריך לומר אם היו הבעלים מרדפין אחריהן 

לפיכך המציל מן הנהר ומזוטו של ים ומשלוליתו של נהר ומן העכו''ם ומן הדלקה ומן הארי ומן הדב ומן הנמר ומן הברדלס אם ידע בודאי שנתיאשו הבעלים הרי אלו שלו ואם לא ידע יחזיר 

המציל מיד לסטים ישראל הרי אלו שלו מפני שסתם הדבר שנתיאשו הבעלים ואם ידע שלא נתיאשו חיב להחזיר אבל המציל מיד לסטים עובד כוכבים או מוכס עכו''ם חיב להחזיר שסתם הדבר שלא נתיאשו הבעלים ואם ידע בודאי שנתיאשו הרי אלו שלו ומפני מה סתם לסטים ישראל נתיאשו הבעלים וסתם העכו''ם לא נתיאשו מפני שהבעלים יודעים שהעכו''ם מחזירין מיד הגזלן אף על פי שאין שם עדים שגזל אלא בראיות רעועות ובאמד הדעת 

שחליים הצומחים בתוך הפשתן המלקטן כשהן לחין אין בו משום גזל מפני שהן מפסידין הפשתן של בעל השדה ואם יבשו אסורין משום גזל שכבר הפסידו מה שהפסידו ואם היו על הגבול אסורין אפלו כשהן לחין 

כבר בארנו בנזקי ממון שהמוציא תבנו וקשו לרשות הרבים אין בהם משום גזל אבל המוציא הגלל לרשות הרבים בין בשעת הוצאת זבלים בין שלא בשעת הוצאת זבלים חיבין עליהם משום גזל 

מי שנתחלפו לו כליו בכלים אחרים בבית האבל או בבית המשתה הרי זה לא ישתמש בהן עד שיבוא הלה ויחזיר ויטל את שלו נתחלפו לו בבית האמן אם אשתו ובניו של אמן נתנו לו או שנתן לו האמן ואמר לו טל כליך הרי זה לא ישתמש בהן עד שיבוא הלה ויחזיר ויטל את שלו אמר לו האמן טל כלי זה הרי זה ישתמש בו עד שיבוא הלה ויחזיר ויטל את שלו שמא כליו של אמן הוא או בעל הכלי צוה את האמן למכרו לו וכן כל כיוצא בזה 

דברים הרבה אסרו חכמים משום גזל והעובר עליהן הרי זה גזלן מדבריהם כגון מפריחי יונים והמשחקים בקביא מפריחי יונים כיצד לא יפריח אדם בתוך הישוב שהרי לוקח ממון אחרים שלא כדין מפני שמשלח זכר ויביא נקבה משובך אחר או נקבה ותביא זכר ולא יונים בלבד אלא כל העושה כזה בשאר עופות או חיה ובהמה הרי זה גזלן מדבריהם 

וכן אסרו חכמים לצוד יונים בתוך הישוב מפני שהן של אחרים ואין פורשין נישובין ליונים אלא אם כן הרחיק מן הישוב ארבעה מילין ואם היה ישוב כרמים אפלו מאה מיל לא יפרש שהיונים של בעלי כרמים הם וכן לא יפרש בתוך השובכין אף על פי שהן שלו או של עכו''ם או של הפקר ואף על פי שהרחיק מן הישוב מאה מיל מפני שהיונים באות לישוב השובכין 

מרחיקין את השובך מן העיר חמשים אמה ולא יעשה אדם שובך בתוך שדהו אלא אם כן יש לו חמשים אמה לכל רוח כדי שלא ימשכו הגוזלות ויפסידו בשדות ויאכלו משל אחרים ואם לקחו מאחר אפלו היה בינו ובין תחלת שדה חברו בית רבע בלבד הרי הוא בחזקתו ואין מחיבין אותו להרחיק 

המשחקין בקביא כיצד אלו שמשחקין בעצים או בצרורות או בעצמות וכיוצא בהן ועושים תנאי ביניהם שכל הנוצח את חברו באותו שחוק יקח ממנו כך וכך הרי זה גזל מדבריהם אף על פי שברצון הבעלים לקח הואיל ולקח ממון חברו בחנם דרך שחוק והתול הרי זה גוזל וכן המשחקים בבהמה או בחיה או בעופות ועושים תנאי שכל שתנצח בהמתו או תרוץ יותר יקח מחברו כך וכך וכל כיוצא בדברים אלו הכל אסור וגזל מדבריהם הוא 

והמשחק בקביא עם העכו''ם אין בו אסור גזל אבל יש בו אסור עוסק בדברים בטלים שאין ראוי לאדם שיעסק כל ימיו אלא בדברי חכמה ובישובו של עולם 

מצודות חיה ועופות ודגים שנפלו מיני החיה לתוך המצודה ובא אחר ונטלן הרי זה גזל מדבריהם מפני שעדין לא הגיעו ליד הזוכה בהן 

נהר המושך ומעינות הנובעין הרי הן של כל אדם עני המנקף בראש הזית זיתים של שכחה ובא עני אחר ונטלן מעל הארץ הרי זה גזל מדבריהם ואם היה העני מקבץ בידו בראש הזית ומשליך לארץ הרי זה גזל גמור שהרי הגיעו ליד הזוכה בהן 

הדבורים אינן ברשותו של אדם כמו תרנגולים ואוזים ואף על פי כן יש בהן קנין מדבריהם והגוזל נחיל דבורים או שמנעו מבעליו אם בא לרשותו הרי זה גזל מדבריהם לפיכך מי שיצא נחיל של דבורים מרשותו ושכן ברשות חברו יש לבעל הנחיל להלך בתוך שדה חברו עד שיטל את נחילו ואם הזיק משלם מה שהזיק אבל לא יקץ את שוכה על מנת לתן דמים 

נאמנת אשה או קטן לומר מכאן יצא נחיל זה והוא שיהיו משיחין לפי תמן ויהיו הבעלים מרדפין אחר הנחיל ושואלים היכן חונה ואף על פי שאין אשה או קטן בני עדות הואיל וקנין דבורים מדבריהם האמינו אותם בו 

כל מי שיש בידו גזל של דבריהם אינו יוצא מידו בדינין וכן אם כפר בו ונשבע אינו מוסיף חמש כמו שמוסיף על הגזל הגמור 

כל מי שנתחיב ממון לחברו הישראל וכפר בו ונשבע על שקר הרי זה חיב להחזיר לו הקרן שכפר בו והוספת חמש וחיב בקרבן והוא הנקרא אשם גזלות 

אחד הגוזל או העושק או הגונב או שהלוהו או שהפקיד אצלו או מצא אבדה וכחש בה או שהיתה ביניהן שתפות ונשאר לו אצלו ממון או שעשה לו מלאכה ולא נתן לו שכרו כללו של דבר כל שאלו הודה חיב לשלם בדין וכפר ונשבע משלם קרן וחמש שנאמר  "וכחש בעמיתו בפקדון" 

במה דברים אמורים בשהיה חיב לשלם מחמת עצמו אבל אם היה חיב לשלם מחמת אביו אינו משלם חמש כיצד כגון שגזל אביו או גנב או שהיה חיב לאחרים והבן יודע וכפר הבן ונשבע ואחר כך הודה משלם הקרן בלבד שנאמר  "אשר גזל" על גזלו הוא מוסיף חמש ואינו מוסיף חמש על גזל אביו 

במה דברים אמורים בשאין הגזלה קימת אבל אם גזל אביו ומת והגזלה קימת וכפר היורש ונשבע ואחר כך הודה משלם קרן וחמש 

גזל האב ונשבע האב והודה ואחר כך מת הרי היורש משלם קרן וחמש 

גזל ונשבע ומת והודה היורש משלם הקרן בלבד ובין כך ובין כך היורש פטור מן האשם 

הנשבע לעכו''ם משלם את הקרן ואינו חיב בחמש שנאמר  "וכחש בעמיתו" וכן הגוזל פחות משוה פרוטה וכפר ונשבע אינו חיב בחמש שאין פחות משוה פרוטה ממון כמה הוא החמש אחד מארבעה בקרן שאם גזל שוה ארבעה ונשבע משלם חמשה ואם היתה הגזלה קימת מחזיר אותה ונותן דמי רביע שלה 

אין הנשבע על כפירת ממון משלם חמש עד שיודה מעצמו אבל אם באו עדים והוא עומד בכפירתו משלם הקרן בלבד על פי עדים ואינו משלם את החמש שהחמש עם הקרבן לכפרה הם באים ואינו מביאן אלא על פי עצמו 

הגוזל את חברו אף על פי שכפר בו הואיל ולא נשבע אם חזר והודה אינו חיב לרדף אחר הבעלים עד שיחזיר להם ממון שבידו אלא יהא ביד הגזלן עד שיבואו הבעלים ויטלו שלהן אבל אם נשבע על שוה פרוטה ומעלה חיב לרדף אחר הבעלים עד שיחזיר להם אפלו הם באיי הים מפני שכבר נתיאשו מאחר שנשבע ואינן באין עוד לתבעו 

אפלו החזיר הגזלה כלה חוץ משוה פרוטה חיב להוליכה אחר הנגזל ולא יתן לא לבנו של נגזל ולא לשלוחו אלא אם כן עשה הנגזל השליח בעדים ואם הביא את הגזלה ואת החמש לבית דין שבעירו הרי זה מביא אשם ומתכפר לו ובית דין מטפלין בה עד שתגיע לבעלה וכן נותן הוא לשליח בית דין וכל הנותן הגזלה וכיוצא בו לבית דין יצא 

נתן לו את הקרן ולא נתן לו את החמש או שמחל לו על הקרן ולא מחל לו על החמש או שמחל לו על זה ועל זה חוץ מפחות משוה פרוטה בקרן אינו צריך להוליך אחריו אלא יבוא הנגזל ויטל את השאר ואף על פי שהגזלה עצמה קימת אין חוששין שמא תתיקר ונמצא הנשאר שוה פרוטה אבל אם נתן לו את החמש ולא נתן לו את הקרן או שמחל לו על החמש ולא מחל לו על הקרן או שמחל לו על זה ועל זה חוץ משוה פרוטה בקרן חיב להוליכו אחריו או לתת לבית דין שבעירו כמו שבארנו 

המחזיר את הקרן לבעלים וכפר פעם שניה בחמש ונשבע עליו נעשה החמש כקרן לכל דבר ומשלם עליו חמש אחר שנאמר  "וחמשתיו יסף עליו" מלמד שהוא מוסיף חמש על חמש עד שיתמעט החמש שיכפר בו ונשבע עליו משוה פרוטה 

מי שהיה אצלו פקדון וטען שאבד ונשבע וחזר והודה שהוא אצלו וחזר וטען שאבד ונשבע וחזר והודה שהוא אצלו משלם חמש לכל שבועה ושבועה עם הקרן האחד שנאמר  "וחמשתיו יסף עליו" מלמד שהוא משלם כמה חמשין על קרן אחד 

הגוזל את חברו ומת הנגזל יחזיר הגזלה ליורשים ואם אבדה או נשתנית נותן להם דמיה ואם נשבע לו ואחר כך מת נותן ליורשים הקרן והחמש 

הגוזל את אביו ונשבע לו ומת האב אם אין הגזלה קימת או נשתנית עושה חשבון עם אחיו על הקרן ועל החמש ואם הגזלה קימת חיב להוציא הגזלה עצמה מתחת ידו לפיכך נותן את הגזלה ואת החמש לאחיו ועושה עמהן חשבון 

אם אין לו אחין שנמצא זה הגזלן לבדו הוא היורש מוציא הגזלה מתחת ידו לבניו ואם אין בנים לזה הבן הגזלן נותנה לבעל חובו או בהלואתו או לצדקה הואיל ויצאה הגזלה עצמה מתחת ידו נפטר אף על פי שנתנה מתנה או פרעה בחובו והוא שיודיעם ויאמר זה גזל אבא 

וכן הגוזל את הגר ונשבע לו וחזר והודה לו וזקף עליו הכל מלוה ואחר כך מת הגר אף על פי שזכה בגזלה חיב להוציאה מתחת ידו 

במה דברים אמורים כשהודה בינתים אבל אם גזל את הגר שאין לו יורשים ונשבע לו ומת הגר הרי זה חיב לשלם הקרן וחמש לכהנים של אותו משמר ומביא אשמו ואחר כך יתכפר בו 

מפי השמועה למדו שזה שנאמר בתורה  "ואם אין לאיש גאל" בגר שמת ואין לו יורשים הכתוב מדבר ואשם זה האמור כאן הוא הגזלה או דמיה לפיכך המחזיר גזל הגר בלילה לא יצא שהרי אשם קראו הכתוב ואין מקריבין בלילה ואין הכהנים חולקין גזל הגר כנגד גזל הגר כדרך שאין חולקין בשר אשם נגד בשר אשם אחר 

כל גזל הגר שאין בו שוה פרוטה לכל כהן וכהן מאנשי משמר לא יצא המחזירו ידי השבה שנאמר  "המושב לה' לכהן" עד שתהיה השבה לכל כהן ולמה נאמר בגזל הגר  "איש" שהאיש אתה צריך לחקר ולחזר עליו אם יש לו יורשים או אם אין לו אבל אם היה הגר קטן אי אתה צריך לחזר עליו אלא חזקתו שאין לו יורשים 

הכהנים בגזל הגר כמקבלי מתנות הן לפיכך הגוזל חמץ מן הגר שאין לו יורשים ועבר עליו הפסח חיב לתן לכהנים את דמיו כשעת הגזלה שאם יתנהו להן עכשו אינה מתנה שהרי הוא אסור בהנאה ואלו היה הגר קים היה אומר לו הרי שלך לפניך כמו שבארנו 

כהן שגזל גר שאין לו יורשים ונשבע לו ומת הגר לא זכה זה בגזלו שתחת ידו אלא יוציא מתחת ידו לכל אחיו הכהנים בני המשמרת 

הגוזל את הגר ונשבע לו ומת הגר והפריש אשמו וגזלתו להעלותן לכהנים ומת הגזלן קדם כפרה הרי בני הגזלן יורשים את כסף הגזלה או הגזלה עצמה והאשם ירעה עד שיפל בו מום כמו שבארנו במקומו 

נתן הגזלן את הכסף לאנשי משמר ומת קדם כפרה אין יורשי הגזלן יכולין להוציא מיד הכהנים שנאמר  "איש אשר יתן לכהן לו יהיה" ואפלו היה הגזלן קטן שאין מתנתו מתנה אין יורשיו מוציאין מיד הכהנים 

נתן את הכסף לאחת מן המשמרות ואת האשם למשמרה זו שהיא שבתה יחזיר הכסף אצל האשם לאנשי המשמרה הקבועה שהמשמרה שלקחה כסף בלא שבתה לא זכתה ומוציאין מידה 

אין מקריבין את האשם עד שיחזיר הגזלן הקרן לבעלים או לכהנים אם היה גזל גר שאין לו יורשים נתן את הקרן והקריב אשמו נתכפר לו ואין החמש מעכב הכפרה וחיב לתן את החמש אחר כפרה 

העבדים והשטרות והקרקעות אין בהן תוספת חמש שנאמר  "וכחש בעמיתו בפקדון" כל האמור בענין מטלטלין הוא וגופן ממון יצאו קרקעות ועבדים שהקשו לקרקעות ויצאו שטרות שאין גופן ממון וכן אם היו גזל גר שאין לו יורשים אינן חוזרים לכהנים וכן הקרקע אינה נקנית לעולם לגזלן אלא ברשות בעליה עומדת ואפלו נמכרה לאלף זה אחר זה ונתיאשו הבעלים הרי זו חוזרת לנגזל בלא דמים וכל מי שיצאה מתחת ידו חוזרת על זה שמכרה לו וחוזר המוכר השני על המוכר הראשון עד שיחזר הלוקח מן הגזלן על הגזלן ויטל ממנו כמו שיתבאר 

הגוזל קרקע מחברו והפסידה כגון שחפר בה בורות שיחין ומערות או שקצץ את האילנות ושחת את המעינות והרס הבנין חיב להעמיד לו בית או שדה כשהיו בשעת הגזלה או ישלם דמי מה שהפסיד אבל אם נשחתה מאליה כגון ששטפה נהר או נשרפה באש שירדה מן השמים אומר לו הרי שלך לפניך שהקרקע בחזקת בעלים קימת ואין אחריות הפסדה עליו אלא אם כן הפסיד בידו מה שאין הדין כן במטלטלין כמו שבארנו 

גזל שדה ונגזלה ממנו ונטלוה מציקים בכח המלך אם מכת מדינה היא כגון שלקח המלך שדות או בתים של כל אנשי המדינה אומר לו הרי שלך לפניך ואם מחמת הגזלן נלקחה חיב להעמיד לו שדה אחרת 

אנס המלך את הגזלן ואמר לו הראה לנו כל מה שיש לך והראה שדה זו שגזל בכלל שדותיו ונטלה המלך חיב להעמיד לו שדה אחרת כמותה או נותן דמיה 

גזל שדה והפסידה בידו כשבעל השדה גובה את דמי מה שהפסיד הגזלן גובה אותן מנכסים בני חורין מפני שהיא כמלוה על פה ואם עמד הגזלן בדין ונתחיב לשלם ואחר כך מכר גובה מנכסים משעבדין 

גזל שדה ואכל פרותיה משלם כל הפרות שאכל מנכסים בני חורין גזל והשביח שמין לו וידו על התחתונה אם השבח יתר על ההוצאה נוטל ההוצאה בלבד מן הנגזל ואם ההוצאה יתרה על השבח אין לו מן ההוצאה אלא שעור השבח 

גזל שדה ומכרה והשביחה הלוקח אם השבח יתר על ההוצאה נוטל ההוצאה מבעל השדה והקרן נוטל עם שאר השבח מן הגזלן 

הקרן גובה מנכסים משעבדים ושאר השבח מנכסים בני חורין ואם הכיר בה שהיא גזולה כשלקחה אינו נוטל מן הגזלן אלא הקרן בלבד ומפסיד שאר השבח היתר על ההוצאה היתה ההוצאה יתרה על השבח בין שהכיר בה שהיא גזולה בין שלא הכיר בה אין לו מן ההוצאה אלא שעור השבח נוטל מבעל השדה והקרן נוטל מן הגזלן מנכסים משעבדין 

הגוזל שדה ומכרה ואכל הלוקח פרותיה מחשבין עליו כל הפרות שאכל ומשלם לבעל השדה וחוזר וגובה אותן מן הגזלן מנכסים בני חורין ואם הכיר בה שגזולה היא אין לו פרות ואינו גובה מן הגזלן אלא הקרן בלבד 

המוכר שדה שאינה שלו אין ממכרו ממכר ולא קנה לוקח כלום כמו שבארנו חזר הגזלן אחר שמכרה ולקחה מבעליה נתקימה ביד הלוקח מן הגזלן ואפלו נתנה לו הגזלן מתנה כשהיתה גזולה בידו כיון שחזר ולקחה נתקימה ביד זה שקבל המתנה שמפני זה טרח הגזלן עד שקנאה כדי לעמד בנאמנותו 

לפיכך אם תבע הלוקח את הגזלן מפני שמכר לו שדה שאינה שלו ונתחיב לשלם והתחיל בית דין להכריז על נכסי הגזלן כדי להגבות מהן ללוקח ואחר שהתחילו ההכרזה לקחה הגזלן מן הבעלים לא נתקימה ביד הלוקח שמאחר שהכריזו על נכסיו נתגלה שאינו נאמן ולא לקחה מן הבעלים כדי להעמידה ביד הלוקח 

לקחה הגזלן מן הבעלים אחר שמכרה כשהיא גזולה וחזר ומכרה לאחר או נתנה במתנה או הורישה הרי גלה דעתו שאינו רוצה להעמידה ביד זה שלקחה ממנו כשהיתה גזולה וכן אם נפלה לגזלן בירשה לא נתקימה ביד הלוקח 

גבאה הגזלן בחובו אם יש לנגזל קרקע אחרת ואמר לו הגזלן זו אני גובה בחובי הרי זה מתכון להעמידה ביד הלוקח ואם אין לנגזל קרקע אלא זו לגבות חובו הוא שנתכון 

נתנוה הבעלים לגזלן מתנה קנאה הלוקח שאלו לא טרח לבעלים לא היו נותנים לו במתנה ומפני זה טרח כדי שיזכה בה בדין ויעמד בנאמנותו ותתקים ביד הלוקח 

הגוזל שדה ואחר שגזלה והחזק גזלן עליה חזר ולקחה מבעלים הראשונים וטען הנגזל ואמר אנוס הייתי בשעה שמכרתיה לו ושלא לדעתי מכרתי מחמת גזלנותו לא זכה הגזלן אף על פי שיש לו עדים שבפניהם לקחה ותחזר השדה לבעלים ומחזירין לגזלן הדמים שנתן 

במה דברים אמורים כשהעידו העדים שמנה בפניהם את המעות אבל אם העידו שבעל הקרקע מכר לגזלן והודה לו בפניהם שנתן לו דמים כך וכך והנגזל טוען שלא נתן לו דמים ומחמת יראה הודה לו אין לגזלן כלום אלא מוציאין ממנו השדה בלא דמים מפני שלא הודה לו אלא מפני הפחד כשטען הואיל והחזק גזלן עליה 

אין בעל השדה צריך לעשות מודעה על מכר זה הואיל והחזק זה גזלן על שדה זו ואין ראיתו בה ראיה ואין צריך למסר מודעה ואין דין גזלן כדין האונס את חברו ותלה אותו עד שימכר לו שזה האונס אינו רוצה לגזל ולא גזלו עדין כלום לפיכך אם לא מסר המוכר האנוס מודעא ממכרו קים 

עכו''ם בעל זרוע שאנס נכסי ישראל וירד לתוך שדהו מחמת שהיה לו חוב על בעל השדה או מחמת שיש לו נזק ביד זה הישראל או מחמת שהפסיד ממונו ואחר שתקף לו את השדה מכרה לישראל אחר אין הבעלים יכולין להוציא מיד הלוקח 

במה דברים אמורים בשהודו הבעלים שאמת טען העכו''ם  המוכר וכן אם היה שם מלך או שר באותו מקום שיכול לכף את העכו''ם שמכר לדין ולא תבעו הבעלים את העכו''ם אינן יכולין להוציא מיד הלוקח מן העכו''ם אף על פי שאינן מודין לעכו''ם ואף על פי שאין שם עדים שאמת טען העכו''ם שהרי אומר הלוקח לבעלים אם גזלן הוא העכו''ם למה לא תבעתם אותו בדיניהם 

העכו''ם המציקים לישראל ומבקשים להרגם עד שיפדה עצמו מיד העכו''ם בשדהו או בביתו ויתננה למציק ואחר כך יניחנו כשירצה המציק למכר אותה הקרקע אם יש ביד הבעלים לקח מן המציק הן קודמין לכל אדם ואם אין ביד הבעלים לקח או ששהה הקרקע ביד המציק שנים עשר חדש כל הקודם ולקח מן המציק זכה ובלבד שיתן לבעלים הראשונים רביע הקרקע או שליש המעות מפני שזה המציק מוכר בזול הואיל וקרקע שאינה שלו הוא מוכר הרי זה מוכר בפחות רביע או קרוב לו וזה רביע של בעלים שהרי מחמת שהיא שלהן מוכר בזול לפיכך הלוקח מן המציק בשלשים נותן לבעלים עשרה או נותן להם רביע הקרקע ואחר כך יקנה הכל ואם לא נתן הרי רביע הקרקע כגזל בידו 

היורד לתוך שדה חברו שלא ברשות ונטעה אם היתה שדה העשויה לטע אומדין כמה אדם רוצה לתן בשדה זו לטעה ונוטל מבעל השדה ואם אינה עשויה לטע שמין לו וידו על התחתונה 

אמר לו בעל השדה עקר אילנך ולך שומעים לו אמר הנוטע הריני עוקר אילני אין שומעין לו מפני שמכחיש את הקרקע 

החצרות הרי הן ראויין לבנין ולהוסיף בהן בתים ועליות לפיכך הורו הגאונים שהבונה בחצר חברו שלא מדעתו הרי זה כנוטע שדה העשויה לטע ושמין לו כמה אדם רוצה לתן בבנין זה לבנותו והוא שיבנה בנין המועיל הראוי לאותה חצר כמנהג אותו מקום 

היורד לשדה חברו ברשות אפלו נטע שדה שאינה עשויה לטע שמין לו וידו על העליונה שאם היתה ההוצאה יתר על השבח נוטל ההוצאה ואם השבח יתר על ההוצאה נוטל השבח ובעל בנכסי אשתו והשתף בשדה שיש לו חלק בה כיורד ברשות הן ושמין להם וידם על העליונה 

היורד לשדה חברו שלא ברשות ונטע או בנה ואחר כך בא בעל השדה והשלים הבנין או ששמר הנטיעות וכיוצא באלו הדברים שמראין שדעתו נוטה למה שעשה זה וברצונו בא הדבר שמין לו וידו על העליונה 

היורד לתוך חרבתו של חברו ובנאה שלא ברשות שמין לו וידו על התחתונה ואם אמר בעל הבנין עצי ואבני אני נוטל בבית שומעין לו בשדה אין שומעין לו מפני שמכחיש את הקרקע אמר לו בעל הקרקע טל מה שבנית שומעין לו 

כל מי ששמין לו בין שהיתה ידו על העליונה בין שהיתה ידו על התחתונה אינו נוטל כלום עד שישבע בנקיטת חפץ כמה הוציא ואם אמר יבואו הדינים ויעשו שומת ההוצאה והרי היא גלויה לעיניהם וישערו העצים והאבנים והסיד ושכר האמנין בפחות שבשערים שומעין לו ונוטל בלא שבועה וכן זה שנוטל השבח בלבד והיתה ידו על העליונה אין צריך שבועה 

כל ששמין לו ונוטל שטען בעל השדה ואמר נתתי והיורד לשדה אומר לא נטלתי היורד נאמן ונשבע שלא נתן לו כלום ונוטל שהרי אומרין לבעל השדה עדין לא שמו לך ולא ידעת כמה אתה חיב לתן היאך נתת אבל אם שמו לו ואמרו לבעל השדה תן לו ואמר נתתי אף על פי שעדין לא נשבע היורד הרי בעל השדה נאמן וישבע שבועת הסת שנתן ויפטר שהקרקע בחזקת בעליה 

בעל שהוריד אריסין בנכסי אשתו ואחר כך גרשה אם היה הבעל עצמו אריס נסתלק בעל נסתלקו אריסיו שלא ירדו לה אלא על דעת הבעל ושמין להם וידם על התחתונה ואם אין הבעל אריס על דעת הקרקע ירדו ושמין להם כאריס 

השבת אבדה לישראל מצות עשה שנאמר  "השב תשיבם" והרואה אבדת ישראל ונתעלם ממנה והניחה עובר בלא תעשה שנאמר  "לא תראה את שור אחיך"  "והתעלמת מהם" ובטל מצות עשה ואם השיבה קים מצות עשה 

לקח את האבדה ולא השיבה בטל מצות עשה ועבר על שני לאוין על  "לא תוכל להתעלם" ועל  "לא תגזל" אפלו היה בעל האבדה רשע ואוכל נבלה לתאבון וכיוצא בו מצוה להשיב לו אבדתו אבל אוכל נבלה להכעיס הרי הוא אפיקורוס והאפיקורוסים ועובדי עכו''ם ומחללי שבת בפרהסיא אסור להחזיר להן אבדה כעכו''ם 

אבדת עובד עכו''ם מתרת שנאמר  "אבדת אחיך" והמחזירה הרי זה עובר עברה מפני שהוא מחזיק יד רשעי עולם ואם החזירה לקדש את השם כדי שיפארו את ישראל וידעו שהם בעלי אמונה הרי זה משבח ובמקום שיש חלול השם אבדתו אסורה וחיב להחזירה ובכל מקום מכניסין כליהם מפני הגנבים ככלי ישראל מפני דרכי שלום 

טעות העכו''ם כאבדתו ומתרת והוא שטעה מעצמו אבל להטעותו אסור 

כיצד כגון שעשה העכו''ם חשבון וטעה וצריך שיאמר לו ישראל ראה שעל חשבונך אני סומך ואיני יודע אלא מה שאתה אומר אני נותן לך כגון זה מתר אבל אם לא אמר לו כן אסור שמא יתכון הגוי לבדקו ונמצא שם שמים מתחלל 

עיר שישראלים ועכו''ם דרין בה ומחצה עכו''ם ומחצה ישראל ומצא בה אבדה נוטל ומכריז ואם בא ישראל ונתן סימניה חיב להחזיר 

היה רב העיר עכו''ם אם מצא במקום מן העיר שרב המצויים שם ישראל חיב להכריז אבל אם מצא בסרטיא ופלטיא גדולה בבתי כנסיות ובבתי מדרשות שהעכו''ם מצויין שם תמיד ובכל מקום שהרבים מצויין שם הרי המציאה שלו ואפלו בא ישראל ונתן סימניה שהרי נתיאש ממנה כשנפלה מפני שהוא אומר עכו''ם מצאה אף על פי שהיא שלו הרוצה לילך בדרך הטוב והישר ועושה לפנים משורת הדין מחזיר את האבדה לישראל כשיתן את סימניה 

מצא בעיר זו שרבה עכו''ם חבית של יין יינה אסור בהנאה וקנקנה מתר משום אבדה ואם בא ישראל ונתן סימניה מתר בשתיה לזה ישראל שמצאה 

עוף שחטף בשר והשליכו בחצר אחרת אף על פי שרב העיר ישראל הרי זה מתר משום אבדה שהרי נתיאשו הבעלים ממנו 

המוצא אבדה בזוטו של ים ובשלוליתו של נהר שאינו פוסק אף על פי שיש בה סימן הרי זו של מוצאה שנאמר  "אשר תאבד ממנו ומצאתה" מי שאבודה ממנו ומצויה היא אצל כל אדם יצאת זו שאבודה ממנו ומכל אדם שזה ודאי נתיאש ממנה 

המאבד ממונו לדעת אין נזקקין לו כיצד הניח פרתו ברפת שאין לה דלת ולא קשרה והלך לו השליך כיסו ברשות הרבים והלך לו וכל כיוצא בזה הרי זה אבד ממונו לדעתו ואף על פי שאסור לרואה דבר זה לטל לעצמו אינו זקוק להחזיר שנאמר  "אשר תאבד" פרט למאבד לדעתו 

אבדה שאין בה שוה פרוטה אינו חיב להטפל ולא להחזירה 

מצא שק או קפה אם היה חכם או זקן מכבד שאין דרכו לטל כלים אלו בידו אינו חיב להטפל בהן ואומד את דעתו אלו היו שלו אם היה מחזירן לעצמו כך חיב להחזיר של חברו ואם לא היה מוחל על כבודו אפלו היה שלו כך בשל חברו אינו חיב להחזיר היה דרכו להחזיר כלים כאלו בשדה ואין דרכו להחזירן בעיר ומצאן בעיר אינו חיב להחזיר מצאן בשדה חיב להחזירן עד שיגיעו לרשות הבעלים ואף על פי שהרי נכנס בהן לעיר ואין דרכו בכך 

וכן אם מצא בהמה והכישה נתחיב להטפל בה ולהחזירה אף על פי שאינה לפי כבודו שהרי התחיל במצוה החזירה וברחה אפלו מאה פעמים חיב להחזיר שנאמר  "השב תשיבם" השב אפלו מאה פעמים משמעו לעולם הוא חיב להטפל בה עד שיחזירנה לרשות בעליה למקום המשתמר אבל אם החזירה למקום שאין משתמר כגון גנה וחרבה ואבדה משם חיב באחריותה 

החזיר את האבדה בשחרית למקום שהבעלים נכנסין ויוצאין שם בשחרית אינו חיב להטפל בה שהרי הבעלים רואין אותה אף על פי שהוא מקום שאינו משתמר במה דברים אמורים בדבר שאין בו רוח חיים אבל בבעלי חיים לעולם חיב להטפל בה עד שיכניסנה לרשות הבעלים המשתמרת ואינו צריך דעת בעלים 

ראה בהמה שברחה מן הדיר והחזירה למקומה הרי זה קים המצוה ואינו צריך דעת הבעלים 

ההולך בדרך הטוב והישר ועושה לפנים משורת הדין מחזיר את האבדה בכל מקום אף על פי שאינה לפי כבודו 

כהן שראה האבדה בבית הקברות אינו מטמא להחזירה שבעת שמקים מצות עשה של השב אבדה מבטל עשה של  "קדשים יהיו" ועובר על לא תעשה של  "לא יטמא בעל בעמיו" ואין עשה דוחה את לא תעשה ועשה 

ראה את האבדה ואמר לו אביו אל תחזירנה יחזיר ולא יקבל ממנו שאם קבל מאביו נמצא בעת שקים מצות עשה של   "כבד את אביך" בטל עשה של  "השב תשיבם" ועבר על  "לא תוכל להתעלם" 

הרואה מים שוטפין ובאין להשחית בנין חברו או שדהו חיב לגדר בפניהם ולמנעם שנאמר  "לכל אבדת אחיך" לרבות אבדת קרקעו 

מי שאבדה לו אבדה ופגע באבדתו ואבדת חברו אם יכול להחזיר שתיהן חיב להחזיר שתיהן ואם אינו יכול להחזיר אלא אחת מהן אבדתו קודמת ואפלו לאבדת אביו או של רבו שלו קודם לכל אדם 

פגע באבדת רבו עם אבדת אביו אם היה אביו שקול כנגד רבו של אביו קודמת ואם לאו של רבו קודמת והוא שיהיה רבו מבהק שרב חכמתו של תורה ממנו למד 

הניח אבדתו והחזיר אבדת חברו אין לו אלא שכר הראוי לו כיצד שטף נהר חמורו וחמור חברו שלו יפה מנה ושל חברו מאתים הניח את שלו והציל את של חברו אין לו אלא שכרו הראוי לו ואם אמר לו אציל את שלך ואתה נותן לי דמי שלי או שהתנה בפני בית דין חיב לתן לו דמי שלו ואף על פי שחמורו עלה מאליו הואיל ולא נתעסק בו זכה במה שהתנה עמו 

ירד להציל ולא הציל אין לו אלא שכרו הראוי לו וכן אם היה עוסק במלאכה ובטל ממלאכתו ששוה דינר והחזיר אבדה ששוה מאה דינר לא יאמר לו תן לי דינר שהפסדתי אלא נותן לו שכרו כפועל בטל שיבטל מאותה מלאכה שהיה עוסק בה ואם התנה עם הבעלים או בפני בית דין שיטל מה שיפסיד והרשוהו הרי זה נוטל ואם אין שם בעלים ולא בית דין שלו קודם 

וכן שנים שהיו באים בדרך זה בחבית של יין וזה בכד של דבש ונסדק הכד של דבש וקדם שישפך הדבש לארץ שפך זה את יינו והציל את הדבש לתוך החבית אין לו אלא שכרו הראוי לו ואם אמר אציל את שלך ואתה נותן לי דמי שלי או שהתנה בפני בית דין הרי זה חיב לתן לו ואם נשפך הדבש לארץ הרי זה הפקר וכל המציל לעצמו מציל 

היה זה בא בכד של דבש וזה בא בקנקנים ריקנים ונסדקה כד הדבש ואמר לו בעל הקנקנים איני מציל לך דבש זה בקנקני עד שתתן לי חציו או שלישו או כך וכך דינרין וקבל עליו בעל הדבש ואמר לו הן הרי זה שחק בו ואינו נותן לו אלא שכרו הראוי לו שהרי לא הפסידו כלום 

וכן מי שברח מבית האסורים והיתה מעברת לפניו ואמר לו העבירני ואני נותן לך דינר והעבירו אין לו אלא שכרו הראוי לו ואם היה ציד ואמר לו בטל מצודתך והעבירני נותן לו כל מה שהתנה עמו וכן כל כיוצא בזה 

שירא שהיתה הולכת במדבר ועמד עליה גיס וטרפה אם אינן יכולין להציל מידם ועמד אחד מהן והציל הציל לעצמו ואם יכולין הן להציל מידם וקדם אחד מהן והציל אף על פי שאמר לעצמי אני מציל הציל לאמצע 

היו יכולין להציל על ידי הדחק כל המציל מציל לאמצע אלא אם כן אמר לעצמי אני מציל הרי זה מציל לעצמו שכיון ששמעוהו אומר לעצמי אני מציל היה להן לדחק עצמן ולהציל וכיון שישבו ולא הצילו הרי נתיאשו מן הכל 

היו שני שתפין והציל אחד מהן הציל לאמצע ואם אמר לעצמי אני מציל הרי זה חלק מחברו והציל לעצמו וכן השוכר את הפועל להציל כל שיציל הרי הוא למשכיר ואם אמר לעצמי אני מציל הרי זה חוזר בו מן השכירות וכל שיציל אחר שאמר כן הרי הוא שלו 

שירא שחנתה במדבר ועמד עליה גיס לטרפה ופסקו עם הגיס ממון ונתנו לו מחשבין לפי ממונם ואין מחשבין לפי נפשות ואם שכרו תיר לפניהם להודיעם הדרך מחשבין שכרו לפי ממון ולפי נפשות ואל ישנו ממנהג החמרים 

רשאין החמרים להתנות ביניהן כל מי שתאבד ממנו חמור מבני השירא מעמידין לו חמור אחרת ואם פשע בה הוא ואבדה אין חיבין להעמיד לו 

אבדה חמורו ואמר תנו לי דמיה ואיני רוצה לקח חמור והריני שומר עמכם אין שומעין לו אלא מעמידין לו חמור אחרת כדי שיזדרז עצמו וישמר בהמתו ואפלו היתה לו בהמה אחרת בשירא אינו דומה שומר אחת לשומר שתים 

ספינה שהיתה מהלכת בים ועמד עליה נחשול לטבעה והקלו ממשאה מחשבין לפי משאוי ואין מחשבין לפי ממון ואל ישנו ממנהג הספנים 

רשאין הספנים להתנות ביניהן כל מי שתאבד לו ספינה מעמידים לו ספינה אחרת פשע בה ואבדה או שפרש למקום שאין הספינות הולכות בו באותו הזמן אין חיבין להעמיד לו 

המוצא אבדה שהוא חיב להחזירה חיב להכריז עליה ולהודיעה ולומר מי שאבד לו מין פלוני יבוא ויתן סימנין ויטל אפלו היתה שוה פרוטה בעת המציאה והוזלה חיב להכריז עליה ואבן גבוהה היתה חוץ לירושלים שעליה היו מכריזין 

כיצד מכריז אם מצא מעות מכריז מי שאבד לו מטבע וכן מכריז מי שאבד לו כסות או בהמה או שטרות יבוא ויתן סימנים ויטל ואינו חושש מפני שהודיע מין האבדה לפי שאינו מחזירו עד שיתן סימנים מבהקין 

בא בעל האבדה ונתן סימנים שאינן מבהקין אין מחזירין לו עד שיאמר סימנים מבהקין והרמאי אף על פי שאמר סימנים מבהקין אין מחזירין לו עד שיביא עדים שהיא שלו אמרו חכמים  "והיה עמך עד דרש אחיך" עד שתחקר אחריו אם רמאי הוא אם לאו 

בראשונה כל מי שאבד לו אבדה ובא ונתן סימניה מחזירין אותה לו אלא אם כן החזק רמאי משרבו הרמאין התקינו בית דין שיהו אומרין לו הבא עדים שאין אתה רמאי וטל 

הסימנים המבהקין סומכין עליהם ודנין על פיהם בכל מקום דין תורה והמדה או המשקל או המנין או מקום האבדה סימנין מבהקין הן 

באו שנים זה נתן סימני האבדה וזה נתן סימני האבדה כמו שנתן האחר לא יתן לא לזה ולא לזה אלא תהיה מנחת עד שיודה האחד לחברו או יעשו ביניהן פשרה נתן האחד את הסימנים והשני הביא עדים יתן לבעל העדים זה נתן סימנים וזה נתן סימנים ועד אחד הרי העד האחד כמו שאינו ויניח 

מצא שמלה וכיוצא בה וזה הביא עדי אריגה שארגוה לו וזה הביא עדים שנפלה ממנו יתן לעדי נפילה זה נתן מדת ארכה וזה נתן מדת רחבה יתן למי שנתן מדת ארכה שאפשר שישער הרמאי מדת רחבה כשהיה בעליה מתכסה בה זה נתן מדת ארכה ורחבה וזה כון משקלותיה יתן למי שכון משקלה זה נתן מדת ארכה ורחבה וזה נתן מדת האמריות שבה יתן למי שנתן מדת ארכה ורחבה 

בראשונה כל מי שמצא אבדה היה מכריז עליה שלשה רגלים רגל ראשון אומר ראשון שני אומר שני שלישי מכריז סתם כדי שלא יתחלף לו שני בשלישי ואחר רגל האחרון בשבעת ימים מכריז פעם רביעית כדי שילך השומע לביתו בשלשה ימים וימשש כליו ויחזר בשלשת הימים וימצא זה המכריז מכריז בשביעי 

משחרב בית המקדש התקינו שיהו מכריזין בבתי כנסיות ובבתי מדרשות משרבו האנסין ואמרו המציאה של מלך היא התקינו שיהיו מודיעין לשכניו ולמידעיו ודיו 

הכריז או הודיע ולא באו הבעלים תהיה המציאה מנחת אצלו עד שיבוא אליהו ובכל זמן שהאבדה אצלו אם נגנבה או אבדה חיב באחריותה ואם נאנסה פטור ששומר אבדה כשומר שכר הוא מפני שהוא עוסק במצוה ונפטר מכמה מצות עשה כל זמן שהוא עוסק בשמירתה 

וצריך לבקר את האבדה ולבדקה כדי שלא תפסד ותאבד מאליה שנאמר  "והשבתו לו" ראה היאך תשיבנו לו כיצד מצא כסות של צמר מנערה אחת לשלשים יום ולא ינערנה במקל ולא בשני בני אדם ושוטחה על גבי מטה לצרכה בלבד אבל לא לצרכה ולצרכו נזדמנו לו אורחים לא ישטחנה בפניהם ואפלו לצרכה שמא תגנב 

מצא כלי עץ משתמש בהן כדי שלא ירקבו כלי נחשת משתמש בהן בחמין אבל לא על ידי האור מפני שמשחיקן כלי כסף משתמש בהן בצונן אבל לא בחמין מפני שמשחירן מצא מגרפות וקרדמות ישתמש בהן ברך אבל לא בקשה מפני שמפחיתן מצא כלי זהב וכלי זכוכית וכסות של פשתן הרי זה לא יגע בהן עד שיבוא אליהו וכדרך שאמרו באבדה כך אמרו בפקדון שהלכו בעליו למדינת הים 

מצא ספרים קורא בהן אחת לשלשים יום ואם אינו יודע לקרות גוללן כל שלשים יום ולעולם לא ילמד בהן לכתחלה ולא יקרא פרשה וישנה ולא יקרא פרשה ויתרגם ולא יפתח בו יתר משלשה דפין ולא יהיו שנים קורין בשני ענינין שמא ימשך זה וימשך זה ויבלה הספר אבל קורין הן בענין אחד ולא יקראו שלשה בספר אחד ואפלו בענין אחד 

מצא תפלין שם דמיהן ומניחן עליו שדבר מצוי הוא ביד הכל ואין עשויין אלא למצותן בלבד 

מצא דבר שיש בו רוח חיים שהרי צריך הוא להאכילו אם היה דבר שעושה ואוכל כגון פרה וחמור מטפל בהן שנים עשר חדש מיום המציאה ומשכירן ולוקח שכר ומאכיל ואם היה שכרן יתר על אכילתן הרי היתר לבעלים וכן התרנגולין מוכר ביציהן ומאכילן כל שנים עשר חדש מיכן ואילך שם דמיהן עליו והרי הן שלו ושל בעלים בשתפות כדין כל השם בהמה מחברו 

מצא עגלים וסיחין של רעי מטפל בהן שלשה חדשים ושל בריאה שלשים יום אוזים ותרנגולין גדולים מטפל בהן שלשים יום מצא קטנים וכל דבר שטפולו מרבה משכרו מטפל בהן שלשה ימים מכן ואילך מוכרן בבית דין וכן פרות שהתחילו להרקיב וכיוצא בהן מוכרן בבית דין 

מה יעשה בדמים ינתנו למוצא ויש לו רשות להשתמש בהן לפיכך אם נאנסו כגון שטרפם גיס או טבעו בים חיב לשלם ואף על פי שלא נשתמש בהן שכיון שיש לו רשות להשתמש בהן הרי הן אצלו כשאלה 

במה דברים אמורים בדמי האבדה הואיל ונטפל בהן אבל מעות אבדה לא ישתמש בהן לפיכך אם אבדו באנס פטור שהרי הוא שומר שכר כמו שבארנו 

כל אותן הימים שמטפל באבדה קדם שימכרנה בבית דין אם האכילם משלו נוטל מן הבעלים ויראה לי שהוא נוטל בלא שבועה מפני תקון העולם 

המוצא מציאה לא ישבע מפני תקון העולם שאם אתה אומר ישבע יניח המציאה וילך לו כדי שלא ישבע אפלו מצא כיס וטען בעל המציאה ששני כיסים קשורים היו ואי אפשר שימצא האחד אלא אם נמצא האחר הקשור עמו הרי זה לא ישבע 

השמלה בכלל  "כל אבדת אחיך" היתה וכן השור והשה והחמור ולמה פרט הכתוב  "חמור" להחזירו בסימני מרדעת אף על פי שהסימן בדבר הטפל לו יחזיר ולמה פרט שור ושה להחזיר אפלו גזת השה או גז זנב שור אף על פי שהוא דבר מועט ולמה פרט השמלה ללמד ממנה מה השמלה מיחדת שיש לה סימנין וחזקתה שיש לה תובעין וחיב להחזיר אף כל דבר שיש לו סימנים הרי הוא בחזקת שיש לו תובעין וחיב להחזיר אבל דבר שאין לו תובעין אלא נתיאשו ממנו הבעלים הרי הוא של מוצאו אף על פי שיש בו סימנים 

זה הכלל באבדה כל דבר שאין בו סימן כיון שאבד וידעו בו הבעלים שאבד הרי זה בחזקת שנתיאשו בעליו ממנו כגון מסמר אחד או מחט אחת או מטבע שהרי אינן יכולים לתן סימן להחזירו להן ולפיכך הרי הוא לזה שמצאו 

וכל דבר שיש בו סימן כגון שמלה ובהמה הרי זה בחזקת שלא נתיאשו ממנו בעליו שהרי דעתן תלויה לתן סימנין שיש בו ויחזר להן לפיכך המוצאו חיב להכריז אלא אם כן ידע שנתיאשו הבעלים כגון ששמע אותם אומרים וי לחסרון כיס וכיוצא בדברים אלו שמראין שנתיאשו הרי אותה האבדה של מוצאה 

וכן אם מצא דבר שיש בו סימן בים ובנהר וכיוצא בהן או במקום שרבו עכו''ם הרי זה בחזקת שנתיאשו בעליו ממנו משעה שנפל ולפיכך הרי הוא של מוצאן ואף על פי שלא שמעו הבעלים שנתיאשו ממנו 

יאוש שלא מדעת אפלו בדבר שאין בו סימן אינו יאוש כיצד נפל ממנו דינר ולא ידע בו שנפל אף על פי שכשידע בו שנפל יתיאש הרי זה אינו יאוש עתה עד שידעו הבעלים שנפל אבל אם עדין אומרים הבעלים שמא נתתיו לפלוני או במגדל הוא מנח או שמא טעיתי בחשבון וכיוצא באלו הדברים אין זה יאוש 

הרואה חברו שנפל ממנו דינר על הארץ ולא ידע בו ונטל הדינר קדם יאוש עובר על עשה ועל שני לאוין כמו שבארנו ואפלו החזיר לו הדינר לאחר שנתיאש מתנה היא זו וכבר עבר על האסורים 

נטל הדינר לפני יאוש על מנת להחזירו ולאחר יאוש נתכון לגזל אותו עובר משום  "השב תשיבם" המתין לה ולא הודיע לבעלים ולא נטל הדינר עד שידעו הבעלים שנפל שהרי נתיאשו כמו שבארנו ואחר כך נטל הדינר מעל הארץ אינו עובר אלא משום  "לא תוכל להתעלם" וכן כל כיוצא בזה 

ראה סלע או מטבע שנפל אפלו משלשה בני אדם ואף על פי שאין בו שוה פרוטה לכל אחד ואחד חיב להחזיר שמא שתפין הן ומחל אחד מהן חלקו לחברו ונמצאת אבדתו של זה שוה פרוטה 

ראה חברו שנפל ממנו דינר בתוך החל או בתוך העפר ונתעלם ממנו הרי זה כנופל לים או לנהר והרי הוא של מוצאו שהרי נתיאש ממנו מפני שאין בו סימן ואפלו ראה אותו מביא כברה לחפש אחריו בדעת רעועה הוא מחפש כדרך שמחפשים בעפר שאר הבלשין שלא נפל מהן כלום שמא ימצאו מה שנפל לאחרים כך הוא זה מחפש לא מפני שלא נתיאש 

המוצא סלע בשוק מצאו חברו ואמר לו שלי היא וחדשה היא ושל מדינה פלונית היא ושל מלך פלוני היא אפלו אמר שמי כתוב עליה לא אמר כלום ואינו חיב להחזיר שאין סימני המטבע סימן מפני שחזקתו להוצאה ואנו אומרין שלו היתה והוציאה מידו ונפלה מיד אחר והואיל ואינו סימן שסומכין עליו משעת נפילה נתיאש והרי היא של מוצאה 

המוצא דבר שאין בו סימן בצד דבר שיש בו סימן חיב להכריז בא בעל הסימן ונטל את שלו ואמר שזה בלבד נפל ממנו זכה המוצא בדבר שאין בו סימן 

המוצא כלי חרש וכיוצא בהן מכלים שצורת כלן שוה אם כלים חדשים הן הרי הם שלו שהרי הן כמו דינר משאר הדינרים שאין לו סימן ואין הבעלים מכירים אותן שהרי אינו יודע אם פך זה או צלוחית זו שלו או של אחר ואם היו כלים ששבעתן העין חיב להכריז שאם יבוא תלמיד חכם ויאמר אף על פי שאינו יכול לתן בכלי כזה סימן יש לי בו טביעות עין חיב להראותו לו אם הכירו ואמר שלי הוא מחזירין לו 

במה דברים אמורים בתלמיד ותיק שאינו משנה בדבורו כלל אלא בדברי שלום או במסכתא או במטה או בבית שהוא מתארח בו כיצד היה עוסק במסכתא דנדה ואמר במקואות אני שונה כדי שלא ישאלוהו שאלות בענין נדה או שישן במטה זו ואומר בזו אני ישן שמא ימצא שם קרי או שנתארח אצל שמעון ואמר אצל ראובן אני מתארח כדי שלא יטריח על זה שנתארח אצלו או שהביא שלום בין אדם לחברו והוסיף וגרע כדי לחבבן זה לזה הרי זה מתר אבל אם באו עדים ששנה בדבורו חוץ מדברים אלו אין מחזירין לו בטביעות עין 

כל המוצא אבדה בין שיש בה סימן בין שאין בה סימן אם מצאה דרך הנחה אסור לגע בה שמא בעליה הניחוה שם עד שיחזרו לה ואם יבוא לטלנה והיה דבר שאין בו סימן הרי אבד ממון חברו בידו שהרי אין לו בה סימן להחזיר בו ואם היה דבר שיש לו סימן הרי זה הטריחן לרדף אחריה ולתת סימניה ולפיכך אסור לו שיגע בה עד שימצאנה דרך נפילה ואפלו נסתפק לו הדבר ולא ידע אם דבר זה אבוד או מנח הרי זה לא יגע בו ואם עבר ונטלו אסור לו להחזירו לשם ואם היה דבר שאין בו סימן זכה בו ואינו חיב להחזירו 

וכל דבר שיש בו סימן בין בדרך הנחה בין בדרך נפילה בין ברשות היחיד בין ברשות הרבים חיב להכריז כיצד דרך הנחה כגון שמצא חמור או פרה רועים בדרך ביום או שמצא כלי מכסה באשפה הרי זה לא יגע בהן שנאמר  "נדחים בדרך" אבל אם מצא חמור וכליו הפוכים ופרה רצה בין הכרמים או כלי מגלה באשפה הרי זו אבדה ונוטל ומכריז 

ראה חמור או פרה רועים באפר כדרכן בלילה הרי זו אבדה בפנות היום ובנשף אם ראה אותן שלשה ימים זה אחר זה הרי זו אבדה ונוטל ומכריז ראה פרה רצה בדרך אם פניה כלפי העיר אין זו אבדה כלפי השדה הרי זו אבדה 

מצאה רועה בין הכרמים חיב להחזיר משום אבדת הקרקע לפיכך אם היו הכרמים של עכו''ם אינה אבדה ואינו חיב להחזיר ואם חשש שמא יהרגנה העכו''ם כשימצאנה מפני שהפסידה הכרם הרי זו אבדה ונוטל ומכריז 

מצא פרה ברשות הרבים אם עומדת חוץ לתחום חיב להחזיר היתה רועה בעשבים או שהיתה ברפת שאינה משתמרת ואינה מאבדת לא יגע בה שאין זו אבדה מצא טלית או קרדם בצד הגדר הרי זה לא יגע בהן בסרטיא הרי זה נוטל ומכריז וכן כל כיוצא בזה 

מצא גוזלות מקשרין בכנפיהן ומדדין אחר הגדר או אחר הגפה או בשבילין שבשדות הרי זה לא יגע בהן שמא בעליהן הניחום שם ואם נטלן הרי אלו שלו ואם היו קשורין קשר שהוא סימן חיב להכריז וכן אם מצאן קבועים במקומן חיב להכריז שהמקום סימן 

מצא באשפה כלי מכסה הרי זה לא יגע בו כמו שבארנו ואם אשפה שאינה עשויה להתפנות היא ונמלך עליה לפנותה אף על פי שמצאו מכסה נוטל ומכריז וכן אם היו כלים קטנים כגון סכין ושפוד וכיוצא בהן אפלו היו מכסין באשפה הקבועה נוטל ומכריז 

מצא פרות מפזרין דרך הנחה לא יגע בהן דרך נפילה הרי הן שלו וכן אם מצא כריכות קטנות של שבלים ברשות הרבים שהרי אין בהן סימן או שמצא עגולי דבלה וככרות של נחתום ומחרוזות של דגים וחתיכות של בשר וגזי צמר הבאות ממדינתן ואניצי פשתן ולשונות של ארגמן הרי אלו שלו מפני שאין בהן סימן ואם יש בהן סימן נוטל ומכריז שסימן העשוי לדרס הרי הוא סימן 

אבל אם מצא ככרות של בעל הבית וגזי צמר הלקוחות מבית האמן כדי יין וכדי שמן חיב להכריז שכל אלו יש להם סימנין מבהקין ואם נפתחו האוצרות של יין ושל שמן הרי אלו שלו ואף על פי שהם רשומין שכל הכדות כך היו רשומות ונמצאו אלו הכדין כככרות הנחתום שיש צורה אחת לכלן ומשקל אחד לכלם 

מצא כריכות ברשות היחיד אם דרך נפילה הרי אלו שלו ואם דרך הנחה חיב להכריז שאף על פי שאין להם סימן המקום סימן  מצא אלמות בין ברשות היחיד בין ברשות הרבים נוטל ומכריז 

מצא עגול ובתוכו חרש ככר ובתוכו מעות חתיכה של בשר שהוא משנה בחתיכות דג נשוך וכן כל כיוצא באלו הואיל ויש בהן שנוי חיב להכריז שלא עשאום בעליהן אלא לסימן 

מצא פרות מפזרין במקום הגרנות אם היו כמו קב בתוך ארבע אמות או ביתר על ארבע אמות הרי אלו שלו מפני שאין הבעלים מטפלים באסיפתן היו מפזרין בפחות מארבע אמות לא יגע בהן שמא הבעלים הניחום שם היו כמו חצי קב בשתי אמות או קבים בשמונה אמות או שהיה הקב משנים ושלשה מינין כמו תמרים שמשמין  כל אלו ספק לפיכך לא יטל ואם נטל אינו חיב להכריז 

המוצא צבורי פרות או פרות בכלי או כלי כמות שהוא חיב להכריז מצא כלי ולפניו פרות הרי אלו שלו הפרות והכלי נוטל ומכריז שאני אומר הכלי של אחד והפרות של אחר והרי אין בו סימן ואם מראין הדברים שהן של אדם אחד חיב להכריז 

כיצד היו אחורי הכלי לפני הפרות הרי אלו שלו היו פני הכלי לפני הפרות חוששין שמא מן הכלי נשפכו ואם היו אגנים לכלי אף על פי שפניו כלפי הפרות הרי אלו שלו שאלו נשפכו מן הכלי היה נשאר מהן בתוכו מפני האגנים היו מקצת הפרות בכלי ומקצתן בארץ חיב להכריז 

המוצא קציעות בדרך ואפלו בצד שדה קציעות הרי אלו שלו וכן תאנה שהיא נוטה לדרך ונמצאו תאנים תחתיה מתרות משום גזל שהתאנה וכיוצא בה עם נפילתה נמאסת ופטורות משום מעשר אבל זיתים וחרובין וכיוצא בהן אסורין 

תמרים שמשירן הרוח מתרות שהבעלים מחלום לכל אדם וזו היא חזקתן ואם היו של יתומים שאינן בני מחילה אסורין וכן אם הקפיד בעל השדה והקיף מקום האילנות או תקן מקום שיפלו בו הנובלות עד שילקטם הרי אלו אסורות שהרי גלה דעתו שלא מחל 

חתול רע שהורג את הקטנים אסור לקימו ואין בו משום גזל ואין בו משום השב אבדה אף על פי שעורו מועיל אלא כל המוצאו זכה בו והורגו והעור שלו 

גוזל הנמצא קרוב לשובך בתוך חמשים אמה הרי הוא של בעל השובך חוץ לחמשים אמה הרי הוא של מוצאו שאין הגוזל מדדה יתר על חמשים אמה נמצא בין שני שובכות הרי הוא של קרוב מחצה למחצה יחלקו במה דברים אמורים כשהיו יוני שתי השובכות שוים במנין אבל אם היו יוני האחד רבים הלך אחר הרב אף על פי שהוא רחוק 

המוצא מחטים וצנורות ומסמרים וכיוצא בהן אם מצאם אחד אחד הרי אלו שלו שנים שנים או יתר חיב להכריז שמנין סימן 

וכן המוצא מעות מפזרים הרי אלו שלו אפלו היו מקצת מטבעות זה על גבי זה הרי הן כמפזרין אבל אם מצא צבור מעות חיב להכריז מצא שלשה מטבעות זה על גב זה והן עשויין כמגדל או שהיו אחד מיכן ואחד מיכן ואחד על גביהן או שהיו מקצת זה על מקצת זה כדי שאם יכניס קיסם ביניהן ינטלו בבת אחת חיב להכריז היו עשויים כשיר או כשורה או כחצובה או כסלם הרי זה ספק ולא יטל 

המוצא מעות בכיס או כיס כמות שהוא חיב להכריז מצא כיס ולפניו מעות מפזרים הרי אלו שלו ואם מראין הדברים שהכיס והמעות של אדם אחד ומן הכיס נפלו חיב להכריז 

המוצא מעות בחנות אם היו בין תבה לחנוני הרי הן של בעל החנות ואם מצאן על התבה ואין צריך לומר מתבה ולחוץ הרי הן של מוצאן ולמה לא תקנה החנות לבעליה לפי שאינה חצר המשתמרת ואף על פי שבעליה בתוכה צריך לומר תקנה לי חנותי כמו שיתבאר 

מצא מעות בחנות השלחני בין כסא לשלחני הרי אלו של שלחני מצאן על הכסא לפני השלחני אפלו היו צרורין ומנחין על השלחן הרי אלו של מוצאן והוא שיהיו רב עכו''ם כמו שבארנו אבל אם היו רב ישראל חיב להכריז מפני שהן צרורים יש להם סימן 

הלוקח פרות מחברו או ששלח לו חברו פרות ומצא בתוכן מעות צרורות נוטל ומכריז מצאן מפזרות הרי אלו שלו במה דברים אמורים בשהיו הפרות מן התגר או מבעל הבית שלקחן מן התגר אבל אם בעל הבית דש הפרות לעצמו או על ידי עבדיו ושפחותיו הכנענים הרי זה חיב להחזיר 

המוצא מטמון בגל או בכתל ישן הרי אלו שלו שאני אומר של אמוריים הקדמונים הן והוא שימצאם מטה מטה כדרך כל המטמונות הישנות אבל אם מראין הדברים שהן מטמון חדש אפלו נסתפק לו הדבר הרי זה לא יגע בהן שמא מנחים הם שם 

והואיל וחצרו של אדם קונה לו שלא מדעתו כמו שיתבאר למה לא יקנה בעל החצר זה המטמון שבתוך הכתל הישן אף על פי שהוא של אמוריים ותהיה מציאה זו לבעל החצר מפני שאינו ידוע לו ולא לאחרים והרי זה המטמון אבוד ממנו ומכל אדם ולפיכך הוא של מוצאו ומה אבדה של אדם אמרה תורה  "אשר תאבד ממנו ומצאתה" מי שאבודה ממנו ומצויה אצל כל אדם יצאת זו שנפלה לים שאבודה ממנו ומכל אדם קל וחמר למטמון קדמוני שלא היה שלו מעולם והוא אבוד ממנו ומכל אדם לפיכך הוא של מוצאו 

מצא מטמון בכתל חדש אם המטמון מוכיח שהוא לבעל הבית הרי הוא שלו ואם מוכיח שהוא של אחר מן השוק הרי הוא של מוצאו כיצד הסכין הרי הנצב שלו מוכיח והכיס פיו מוכיח ואם נמצא תוך הכתל מלא מהן חולקין 

היו בתוך הכתל מעות או לשונות של זהב שאין שם מוכיח מחציו ולחוץ של מוצא מחציו ולפנים של בעל הבית 

ויראה לי שאין הדברים אמורים אלא כשטען בעל הבית שהמטמון שלו או שהיה יורש שאנו טוענין לו שמא של אביו הן אבל אם הודה שהן מציאה הרי הן של מוצא לפיכך אם היה משכיר ביתו לאחרים הרי הן של שוכר אחרון ואם השכירו לשלשה עכו''ם כאחד הרי עשאהו פנדק וכל הנמצא בו אפלו בתוך הבית הרי הוא של מוצאן מפני שאין אחד יכול לטען שהן שלו או שהוא טמן שהרי עשאהו פנדק 

כל מציאה שאמרנו בה שהיא של מוצאה אינו זוכה בה עד שתגיע לידו או לרשותו אבל אם ראה את המציאה אפלו נפל עליה ובא אחר והחזיק בה הרי זה שהחזיק בה זכה בה 

היה רוכב על גבי בהמה וראה את המציאה ואמר לחברו זכה לי בה כיון שהגביהה לו קנה הרוכב ואף על פי שלא הגיע לידו ואם אמר לו תנה לי ונטלה ואמר אני זכיתי בה זכה בה הנוטל ואם משנתנה לרוכב אמר אני זכיתי בה תחלה לא אמר כלום 

המגביה מציאה לחברו קנה חברו ואף על פי שלא אמר לו כלום  הגביהו המציאה שנים קנאוה שניהם 

הגביהה לו חרש או שוטה או קטן לא קנה הפקח לפי שאין להן דעת הגביהה חרש ופקח כאחד מתוך שלא קנה פקח לא קנה חרש היו שניהם חרשים תקנו חכמים שיקנו כדי שלא יבואו להנצות 

שנים שראו גמל או חמור של מציאה וקדמו שניהם והנהיגוהו או משכוהו או שהיה אחד מנהיג ואחד מושך קנו שניהם במה דברים אמורים בחמור אבל בגמל אם היה אחד מנהיג ואחד מושך המושך קנה אבל לא המנהיג 

בהמת מציאה שקדם אחד ואחז במוסרה לא קנה עד שימשך או ינהיג וכן בנכסי הגר אבל קנה המוסרה לבדה 

היה אחד רוכב ואחד אוחז במוסרה הרוכב קנה הבהמה והמוסרה שעל לחיי הבהמה בלבד וזה שאחז המוסרה קנה ממנה מה שאחז בידו ושאר המוסרה לא קנהו אחד מהן 

חצרו של אדם קונה לו שלא מדעתו ואם נפלה בה מציאה הרי היא של בעל החצר במה דברים אמורים בחצר המשתמרת אבל בשדה וגנה וכיוצא בהן אם היה עומד בצד שדהו ואמר זכתה לי שדי זכה בה ואם אינו עומד שם או שהיה עומד ולא אמר זכתה לי שדי כל הקודם זכה וכן ארבע אמות של אדם שהוא עומד בצדן הרי אלו קונים לו ואם הגיעה המציאה לתוך ארבע אמות שלו זכה בה 

חכמים תקנו דבר זה כדי שלא יריבו המוצאין זה עם זה במה דברים אמורים בסמטא או בצדי רשות הרבים שאין הרבים דוחקין בהן או בשדה שאין לו בעלים אבל העומד ברשות הרבים או בתוך שדה חברו אין ארבע אמות קונות לו ואינו קונה שם עד שתגיע מציאה לידו 

קטנה יש לה חצר ויש לה ארבע אמות וקטן אין לו חצר ואין לו ארבע אמות מפני שחצר של קטנה מידה למדנוה שכשם שהיא מתגרשת בגט המגיע לידה כך מתגרשת בגט המגיע לחצרה וכשם שיש לה חצר לענין הגט כך יש לה לענין מציאה וארבע אמות של אדם כחצרו לענין מציאה אבל האיש למדנו שחצרו קונה לו משלוחו כדרך שקונה לו שלוחו כך תקנה לו חצרו והקטן הואיל ואינו עושה שליח כך אין חצרו ולא ארבע אמות שלו קונין לו עד שתגיע מציאה לידו 

מי שראה אחרים רצים אחר המציאה והרי היא צבי שבור או גוזלות שלא פרחו אם היה עומד בצד שדהו שהן בתוכה ואלו היה רץ היה מגיען ואמר זכתה לי שדי זכתה לו שדהו ואם אינו יכול להגיען הרי אלו כצבי שהוא רץ כדרכו וכגוזלות המפריחים ולא אמר כלום אלא כל הקודם בהן זכה ואם נתנו לו במתנה הואיל ואחר הקנם לו והרי הן מתגלגלין בתוך שדהו קנתה לו שדהו ואם היה צבי רץ כדרכו וגוזלות מפריחין לא קנתה לו שדהו 

מציאת חרש שוטה וקטן יש בה גזל מפני דרכי שלום לפיכך אם עבר אחר וגזלה מידן אינה יוצאה בדינים ואם כפר בה ונשבע אינו חיב בחמש 

מציאת בנו ובתו הסמוכים על שלחנו אף על פי שהן גדולים ומציאת בתו הנערה אף על פי שאינה סומכת על שלחנו ואפלו היתה מכורה אמה ומציאת עבדו ושפחתו הכנענים ומציאת אשתו הרי אלו שלו אבל מציאת בנו שאינו סומך על שלחנו אף על פי שהוא קטן ומציאת עבדו ושפחתו העברים ומציאת אשתו שהיא מגרשת ואינה מגרשת כל אלו המציאות אינן שלו 

המוצא שטר חוב אף על פי שלא פרש בו אחריות נכסים ואף על פי שהחיב מודה ואף על פי שהוא מקים הרי זה לא יחזיר שמא פרעו וקנוניא הם עושים כדי לטרף לקוחות שלא כדין ולפיכך הודה לו שהרי יש לו לטרף בשטר שלא פרש בו אחריות שהאחריות שלא נתפרשה טעות סופר הוא בין בשטרי הלואה בין בשטרי מקח וממכר לפיכך אם פרש בשטר זה שהוא שלא באחריות אם היה החיב מודה יחזיר ואם לאו לא יחזיר שמא פרעו 
וכן אם מצא שטר שזמנו בו ביום והיה מקים והחיב מודה יחזיר ואם אינו מקים לא יחזיר שמא כתב ללוות ועדין לא לוה 
מצא שטר בחמת או בכלי עץ וכיוצא בהן הרי זה יחזיר למי שנתן סימן מצא שלשה שטרות כרוכין בכרך אחד או מנחין זה על זה ואגודים אגד אחד יחזיר למי שנתן סימן 
היה הלוה אחד והמלוים שלשה אם מקימים הם יחזיר ללוה ואם לאו יחזיר למי שנתן סימן שמא המלוים נתנו שטרותיהן לסופר לקימן ונפלו מיד הדין היה המלוה אחד והלווים שלשה יחזיר למלוה ואם היו שלשתן בכתב ידי סופר אחד יחזיר למי שנתן סימן שמא שלשתן הוליכו שטריהן לסופר לכתב ונפלו מיד הסופר 
מצא שטרות קרועין ושטר חוב ביניהן לא יחזיר ואם יש עמהן שובר אפלו בלא עדים יתן שטר החוב ללוה שאלו לא היה פרוע לא השליכו בין שטרות קרועים והרי יש עמו כתב שהוא פרוע 
מצא גטי נשים בזמן שהבעל מודה יחזיר לאשה אין הבעל מודה אם נתנה האשה סימן מבהק ינתן לה ואם לאו לא יחזיר לא לזה ולא לזה אמר הבעל מידי נפל ונתן סימניו והאשה אומרת מידי נפל ונתנה סימניו ינתן לה והוא שתתן סימן מבהק כגון שאמרה נקב יש בצד אות פלונית שאלו לא הגיע לידה לא היתה יודעת 
הוא אומר סימני החוט שקשר בו הגט והיא אומרת סימני החוט ינתן לה והוא שתאמר סימן מבהק כגון ארך מדת החוט אבל אם אמרה אדם או שחור הוא אין זה סימן מבהק הוא אומר בחמת היה מנח והיא אומרת בחמת היה מנח ינתן לו שאין זה סימן מבהק 
מצא גט שחרור בזמן שהרב מודה יחזיר לעבד אין הרב מודה לא יחזיר לא לזה ולא לזה 
מצא שטר מתנה אם מתנת בריא היא אף על פי ששניהם מודים לא יחזיר לא לזה ולא לזה שמא כתב לתן ולא נתן ואחר שכתב שטר זה מכר שדה זו או נתנה לאחר במתנה וחזר בו וזה שמודה לזה כדי לעשות קנוניא על האחרון שנתן לו או שמכר לו ואם מתנת שכיב מרע היא אם הודה יתן ואם לאו לא יתן ששכיב מרע שנתן לשנים זה אחר זה האחרון קנה כמו שיתבאר 
מת שכיב מרע שנתנה במתנה אף על פי שהיורש מודה שמורישו נתנה הרי זה לא יחזיר לא לזה ולא לזה שמא כתב לתן ולא נתן ומכרה היורש או נתנה וחזר בו והרי הוא רוצה לעשות קנוניא עם זה כדי להפקיע נכסי זה האחרון 
מצא שובר בזמן שבעל השטר מודה שנשבר שטרו ופרעו או מחלו יתן לבעל השובר אין שניהם מודים לא יחזיר לא לזה ולא לזה 
מצא כתבה אף על פי ששניהם מודים לא יחזיר לאשה שמא נפרעה כתבה זו או נמחלה ואחר כך מכר הבעל נכסיו והרי הוא רוצה לעשות קנוניא על הלקוחות 
מצא אגרות שום ואגרות מזון שטרי חליצה ומאונין ושטרי טענות שכותבין הדינין של בעל דין זה ושל חברו או שמצא שטרי ברורים והם השטרות שבררו להן בעלי דינין את הדינין שדנין להם וקבלו עליהם שידונו להם פלוני ופלוני או שמצא כל מעשה בית דין הרי זה יחזיר כללו של דבר כל שטר שחוששין בו לפרעון לא יחזיר שמא נפרע החוב ואם היה החיב מודה ואפשר שהודה כדי לעשות קנוניא עד שיפסיד את הלוקח או מקבל מתנה שלקחו אחר זמן השטר כדי שיפרעו מידם שלא כדין הרי זה לא יחזיר אף על פי ששניהם מודים וכל שטר שאין בו צד לחשש לא לפרעון ולא לקנוניא יחזיר לבעליו 
כל השטרות הנמצאים שדינן שלא יחזיר אם החזיר הרי אלו כשרים וגובין בהן ואין מוציאין אותן מתחת יד בעליהן והרי הם בחזקתן ואין חוששין להם סליקו להו הלכות גזלה ואבדה בס''ד 