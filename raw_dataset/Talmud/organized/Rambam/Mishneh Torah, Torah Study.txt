נשים ועבדים וקטנים פטורים מתלמוד תורה אבל קטן אביו חיב ללמדו תורה שנאמר  "ולמדתם אתם את בניכם לדבר בם" ואין האשה חיבת ללמד את בנה שכל החיב ללמד חיב ללמד 

כשם שחיב אדם ללמד את בנו כך הוא חיב ללמד את בן בנו שנאמר  "והודעתם לבניך ולבני בניך" ולא בנו ובן בנו בלבד אלא מצוה על כל חכם וחכם מישראל ללמד את כל התלמידים אף על פי שאינן בניו שנאמר  "ושננתם לבניך" מפי השמועה למדו בניך אלו תלמידיך שהתלמידים קרויין בנים שנאמר  "ויצאו בני הנביאים" אם כן למה נצטוה על בנו ועל בן בנו להקדים בנו לבן בנו ובן בנו לבן חברו

וחיב לשכר מלמד לבנו ללמדו ואינו חיב ללמד בן חברו אלא בחנם מי שלא למדו אביו חיב ללמד את עצמו כשיכיר שנאמר  "ולמדתם אתם ושמרתם לעשתם" וכן אתה מוצא בכל מקום שהתלמוד קודם למעשה מפני שהתלמוד מביא לידי מעשה ואין המעשה מביא לידי תלמוד

היה הוא רוצה ללמד תורה ויש לו בן ללמד תורה הוא קודם לבנו ואם היה בנו נבון ומשכיל להבין מה שילמד יותר ממנו בנו קודם ואף על פי שבנו קודם לא יבטל הוא שכשם שמצוה עליו ללמד את בנו כך הוא מצוה ללמד עצמו

לעולם ילמד אדם תורה ואחר כך ישא אשה שאם נשא אשה תחלה אין דעתו פנויה ללמד ואם היה יצרו מתגבר עליו עד שנמצא שאין לבו פנוי ישא ואחר כך ילמד תורה

מאימתי אביו חיב ללמדו תורה משיתחיל לדבר מלמדו  "תורה צוה לנו משה" ו "שמע ישראל" ואחר כך מלמדו מעט מעט פסוקים פסוקים עד שיהיה בן שש או בן שבע הכל לפי בריו ומוליכו אצל מלמד התינוקות

היה מנהג המדינה לקח מלמד התינוקות שכר נותן לו שכרו וחיב ללמדו בשכר עד שיקרא תורה שבכתב כלה מקום שנהגו ללמד תורה שבכתב בשכר מתר ללמד בשכר אבל תורה שבעל פה אסור ללמדה בשכר שנאמר  "ראה למדתי אתכם חקים ומשפטים כאשר צוני ה'" וגו' מה אני בחנם למדתי אף אתם למדתם בחנם ממני וכן כשתלמדו לדורות למדו בחנם כמו שלמדתם ממני לא מצא מי שילמדו בחנם ילמדו בשכר שנאמר אמת קנה יכול ילמד לאחרים בשכר תלמוד לומר  "ואל תמכר" הא למדת שאסור לו ללמד בשכר אף על פי שלמדו רבו בשכר

כל איש מישראל חיב בתלמוד תורה בין עני בין עשיר בין שלם בגופו בין בעל יסורין בין בחור בין שהיה זקן גדול שתשש כחו אפלו היה עני המתפרנס מן הצדקה ומחזר על הפתחים ואפלו בעל אשה ובנים חיב לקבע לו זמן לתלמוד תורה ביום ובלילה שנאמר  "והגית בו יומם ולילה"

גדולי חכמי ישראל היו מהן חוטבי עצים ומהן שואבי מים ומהן סומים ואף על פי כן היו עוסקין בתלמוד תורה ביום ובלילה והם מכלל מעתיקי השמועה איש מפי איש מפי משה רבנו

עד אימתי חיב ללמד תורה עד יום מותו שנאמר  "ופן יסורו מלבבך כל ימי חייך" וכל זמן שלא יעסק בלמוד הוא שוכח

וחיב לשלש את זמן למידתו שליש בתורה שבכתב ושליש בתורה שבעל פה ושליש יבין וישכיל אחרית דבר מראשיתו ויוציא דבר מדבר וידמה דבר לדבר ויבין במדות שהתורה נדרשת בהן עד שידע היאך הוא עקר המדות והיאך יוציא האסור והמתר וכיוצא בהן מדברים שלמד מפי השמועה וענין זה הוא הנקרא גמרא

כיצד היה בעל אמנות והיה עוסק במלאכתו שלש שעות ביום ובתורה תשע אותן התשע קורא בשלש מהן בתורה שבכתב ובשלש בתורה שבעל פה ובשלש אחרות מתבונן בדעתו להבין דבר מדבר ודברי קבלה בכלל תורה שבכתב הן ופרושן בכלל תורה שבעל פה והענינים הנקראים פרדס בכלל הגמרא הן במה דברים אמורים בתחלת תלמודו של אדם אבל כשיגדיל בחכמה ולא יהא צריך לא ללמד תורה שבכתב ולא לעסק תמיד בתורה שבעל פה יקרא בעתים מזמנים תורה שבכתב ודברי השמועה כדי שלא ישכח דבר מדברי דיני תורה ויפנה כל ימיו לגמרא בלבד לפי רחב שיש בלבו וישוב דעתו

אשה שלמדה תורה יש לה שכר אבל אינו כשכר האיש מפני שלא נצטוית וכל העושה דבר שאינו מצוה עליו לעשותו אין שכרו כשכר המצוה שעשה אלא פחות ממנו ואף על פי שיש לה שכר צוו חכמים שלא ילמד אדם את בתו תורה מפני שרב הנשים אין דעתם מכונת להתלמד אלא הן מוציאות דברי תורה לדברי הבאי לפי עניות דעתן אמרו חכמים כל המלמד את בתו תורה כאלו למדה תפלות במה דברים אמורים בתורה שבעל פה אבל תורה שבכתב לא ילמד אותה לכתחלה ואם למדה אינו כמלמדה תפלות

מושיבין מלמדי תינוקות בכל מדינה ומדינה ובכל פלך ופלך ובכל עיר ועיר וכל עיר שאין בה תינוקות של בית רבן מחרימין את אנשי העיר עד שמושיבין מלמדי תינוקות ואם לא הושיבו מחרימין את העיר שאין העולם מתקים אלא בהבל פיהם של תינוקות של בית רבן 
מכניסין את התינוקות להתלמד כבן שש כבן שבע לפי כח הבן ובנין גופו ופחות מבן שש אין מכניסים אותו ומכה אותן המלמד להטיל עליהם אימה ואינו מכה אותם מכת אויב מכת אכזרי לפיכך לא יכה אותם בשוטים ולא במקלות אלא ברצועה קטנה ויושב ומלמדן כל היום כלו ומקצת מן הלילה כדי לחנכן ללמד ביום ובלילה ולא יבטלו התינוקות כלל חוץ מערבי שבתות וימים טובים בסוף הימים ובימים טובים אבל בשבת אין קורין בתחלה אבל שונין בראשון ואין מבטלין התינוקות ואפלו לבנין בית המקדש 
מלמד התינוקות שהוא מניח התינוקות ויוצא או שהוא עושה מלאכה אחרת עמהן או שהוא מתרשל בלמודן הרי זה בכלל  "ארור עושה מלאכת ה' רמיה" לפיכך אין ראוי להושיב מלמד אלא בעל יראה מהיר לקרות ולדקדק 
ומי שאין לו אשה לא ילמד תינוקות מפני אמותיהם הבאות אצל בניהם וכל אשה לא תלמד תינוקות מפני אבותיהם שהם באים אצל הבנים 
עשרים וחמשה תינוקות למדים אצל מלמד אחד היו יותר על עשרים וחמשה עד ארבעים מושיבין עמו אחר לסיעו בלמודם היו יותר על ארבעים מעמידין להם שני מלמדי תינוקות 
מוליכין את הקטן ממלמד למלמד אחר שהוא מהיר ממנו בין במקרא בין בדקדוק במה דברים אמורים כשהיו שניהם בעיר אחת ולא היה הנהר מפסיק ביניהם אבל מעיר לעיר או מצד הנהר לצדו אפלו באותה העיר אין מוליכין את הקטן אלא אם כן היה בנין בריא על גבי הנהר בנין שאינו ראוי לפל במהרה 
אחד מבני מבוי שבקש להעשות מלמד אפלו אחד מבני החצר אין יכולין שכניו למחות בידו וכן מלמד תינוקות שבא חברו ופתח בית ללמד תינוקות בצדו כדי שיבואו תינוקות אחרים לו או כדי שיבואו מתינוקות של זה אצל זה אינו יכול למחות בידו שנאמר  "ה' חפץ למען צדקו יגדיל תורה ויאדיר" 
בשלשה כתרים נכתרו ישראל כתר תורה וכתר כהנה וכתר מלכות כתר כהנה זכה בו אהרן שנאמר  "והיתה לו ולזרעו אחריו ברית כהנת עולם" כתר מלכות זכה בו דוד שנאמר  "זרעו לעולם יהיה וכסאו כשמש נגדי" כתר תורה הרי מנח ועומד ומוכן לכל ישראל שנאמר  "תורה צוה לנו משה מורשה קהלת יעקב" כל מי שירצה יבוא ויטל שמא תאמר שאותם הכתרים גדולים מכתר תורה הרי הוא אומר  "בי מלכים ימלכו ורוזנים יחקקו צדק"  "בי שרים ישרו" הא למדת שכתר תורה גדול משניהם 
אמרו חכמים ממזר תלמיד חכם קודם לכהן גדול עם הארץ שנאמר  "יקרה היא מפנינים" מכהן גדול שנכנס לפני ולפנים 
אין לך מצוה בכל המצות כלן שהיא שקולה כנגד תלמוד תורה אלא תלמוד תורה כנגד כל המצות כלן שהתלמוד מביא לידי מעשה לפיכך התלמוד קודם למעשה בכל מקום 
היה לפניו עשית מצוה ותלמוד תורה אם אפשר למצוה להעשות על ידי אחרים לא יפסיק תלמודו ואם לאו יעשה המצוה ויחזר לתלמודו 
תחלת דינו של אדם אינו נדון אלא על התלמוד ואחר כך על שאר מעשיו לפיכך אמרו חכמים לעולם יעסק אדם בתורה בין לשמה בין שלא לשמה שמתוך שלא לשמה בא לשמה 
מי שנשאו לבו לקים מצוה זו כראוי ולהיות מכתר בכתר תורה לא יסיח דעתו לדברים אחרים ולא ישים על לבו שיקנה תורה עם העשר והכבוד כאחת  "כך היא דרכה של תורה פת במלח תאכל ומים במשורה תשתה ועל הארץ תישן וחיי צער תחיה ובתורה אתה עמל" ולא עליך הדבר לגמר ולא אתה בן חורין לבטל ממנה ואם הרבית תורה הרבית שכר והשכר לפי הצער 
שמא תאמר עד שאקבץ ממון אחזר ואקרא עד שאקנה מה שאני צריך ואפנה מעסקי ואחזר ואקרא אם תעלה מחשבה זו על לבך אין אתה זוכה לכתרה של תורה לעולם אלא עשה תורתך קבע ומלאכתך עראי  ולא תאמר "לכשאפנה אשנה שמא לא תפנה" 
כתוב בתורה  "לא בשמים היא ולא מעבר לים היא" לא בשמים היא לא בגסי הרוח היא מצויה ולא במהלכי מעבר לים היא לפיכך אמרו חכמים  "לא כל המרבה בסחורה מחכים" וצוו חכמים הוי ממעט בעסק ועסק בתורה 
דברי תורה נמשלו כמים שנאמר  "הוי כל צמא לכו למים" לומר לך מה מים אינם מתכנסין במקום מדרון אלא נזחלין מעליו ומתקבצים במקום אשבורן כך דברי תורה אינם נמצאים בגסי הרוח ולא בלב כל גבה לב אלא בדכא ושפל רוח שמתאבק בעפר רגלי החכמים ומסיר התאוות ותענוגי הזמן מלבו ועושה מלאכה בכל יום מעט כדי חייו אם לא היה לו מה יאכל ושאר יומו ולילו עוסק בתורה 
כל המשים על לבו שיעסק בתורה ולא יעשה מלאכה ויתפרנס מן הצדקה הרי זה חלל את השם ובזה את התורה וכבה מאור הדת וגרם רעה לעצמו ונטל חייו מן העולם הבא לפי שאסור להנות מדברי תורה בעולם הזה אמרו חכמים  "כל הנהנה מדברי תורה נטל חייו מן העולם" ועוד צוו ואמרו  "אל תעשם עטרה להתגדל בהן ולא קרדם לחפר בהן" ועוד צוו ואמרו  "אהב את המלאכה ושנא את הרבנות"  "וכל תורה שאין עמה מלאכה סופה בטלה וגוררת עון" וסוף אדם זה שיהא מלסטם את הבריות 
מעלה גדולה היא למי שהוא מתפרנס ממעשה ידיו ומדת חסידים הראשונים היא ובזה זוכה לכל כבוד וטובה שבעולם הזה ולעולם הבא שנאמר  "יגיע כפיך כי תאכל אשריך וטוב לך"  "אשריך בעולם הזה וטוב לך לעולם הבא" שכלו טוב 
אין דברי תורה מתקימין במי שמרפה עצמו עליהן ולא באלו שלומדין מתוך עדון ומתוך אכילה ושתיה אלא במי שממית עצמו עליהן ומצער גופו תמיד ולא יתן שנה לעיניו ולעפעפיו תנומה אמרו חכמים דרך רמז  "זאת התורה אדם כי ימות באהל" אין התורה מתקימת אלא במי שממית עצמו באהלי החכמים וכן אמר שלמה בחכמתו  "התרפית ביום צרה צר כחכה" ועוד אמר  "אף חכמתי עמדה לי" חכמה שלמדתי באף היא עמדה לי אמרו חכמים ברית כרותה שכל היגע בתורתו בבית המדרש לא במהרה הוא משכח וכל היגע בתלמודו בצנעה מחכים שנאמר  "ואת צנועים חכמה" וכל המשמיע קולו בשעת תלמודו תלמודו מתקים בידו אבל הקורא בלחש במהרה הוא שוכח 
אף על פי שמצוה ללמד ביום ובלילה אין אדם למד רב חכמתו אלא בלילה לפיכך מי שרצה לזכות בכתר התורה יזהר בכל לילותיו ולא יאבד אפלו אחד מהן בשנה ואכילה ושתיה ושיחה וכיוצא בהן אלא בתלמוד תורה ודברי חכמה אמרו חכמים אין רנה של תורה אלא בלילה שנאמר  "קומי רני בלילה" וכל העוסק בתורה בלילה חוט של חסד נמשך עליו ביום שנאמר  "יומם יצוה ה' חסדו ובלילה שירה עמי תפלה לאל חיי" וכל בית שאין נשמעים בו דברי תורה בלילה אש אוכלתו שנאמר  "כל חשך טמון לצפוניו תאכלהו אש לא נפח"  "כי דבר ה' בזה" זה שלא השגיח על דברי תורה כל עקר וכן כל שאפשר לו לעסק בתורה ואינו עוסק או שקרא ושנה ופרש להבלי עולם והניח תלמודו וזנחו הרי זה בכלל בוזה דבר ה' אמרו חכמים כל המבטל את התורה מעשר סופו לבטלה מעני וכל המקים את התורה מעני סופו לקימה מעשר וענין זה מפרש הוא בתורה הרי הוא אומר  "תחת אשר לא עבדת את ה' אלהיך בשמחה ובטוב לבב מרב כל"  "ועבדת את איביך" ואומר  "למען ענתך"  "להיטבך באחריתך" 
אין מלמדין תורה אלא לתלמיד הגון נאה במעשיו או לתם אבל אם היה הולך בדרך לא טובה מחזירין אותו למוטב ומנהיגין אותו בדרך ישרה ובודקין אותו ואחר כך מכניסין אותו לבית המדרש ומלמדין אותו אמרו חכמים כל השונה לתלמיד שאינו הגון כאלו זרק אבן למרקוליס שנאמר  "כצרור אבן במרגמה כן נותן לכסיל כבוד" ואין כבוד אלא תורה שנאמר  "כבוד חכמים ינחלו" וכן הרב שאינו הולך בדרך טובה אף על פי שחכם גדול הוא וכל העם צריכין לו אין מתלמדין ממנו עד שובו למוטב שנאמר  "כי שפתי כהן ישמרו דעת ותורה יבקשו מפיהו כי מלאך ה' צבאות הוא" אמרו חכמים אם הרב דומה למלאך ה' צבאות תורה יבקשו מפיהו אם לאו אל יבקשו תורה מפיהו 
כיצד מלמדים הרב יושב בראש והתלמידים מקפים לפניו כעטרה כדי שיהו כלם רואים הרב ושומעים דבריו ולא ישב הרב על הכסא ותלמידיו על הקרקע אלא או הכל על הארץ או הכל על הכסאות ובראשונה היה הרב יושב והתלמידים עומדים ומקדם חרבן בית שני נהגו הכל ללמד לתלמידים והם יושבים 
אם היה מלמד מפיו לתלמידים מלמד ואם היה מלמד על פי מתרגם  עומד בינו ובין התלמידים והרב אומר למתרגם והמתרגם משמיע לכל התלמידים וכשהם שואלין למתרגם הוא שואל לרב והרב משיב למתרגם והמתרגם משיב לשואל ולא יגביה הרב קולו יותר מקול המתרגם ולא יגביה המתרגם קולו בעת ששואל את הרב יותר מקול הרב אין המתרגם רשאי לא לפחת ולא להוסיף ולא לשנות אלא אם כן היה המתרגמן אביו של חכם או רבו אומר הרב למתרגמן כך אמר לי רבי או כך אמר לי אבא מרי וכשאומר המתרגמן הדברים לעם אומר בשם החכם ומזכיר שמו של אבי הרב או של רבו ואומר כך אמר רבנא פלוני אף על פי שלא הזכיר הרב שמו של חכם שאסור לקרות לרבו או לאביו בשמו 
הרב שלמד ולא הבינו התלמידים לא יכעס עליהם וירגז אלא חוזר ושונה הדבר אפלו כמה פעמים עד שיבינו עמק ההלכה וכן לא יאמר התלמיד הבנתי והוא לא הבין אלא חוזר ושואל אפלו כמה פעמים ואם כעס עליו רבו ורגז יאמר לו רבי תורה היא וללמד אני צריך ודעתי קצרה 
לא יהיה התלמיד בוש מחבריו שלמדו מפעם ראשונה או שניה והוא לא למד אלא אחר כמה פעמים שאם נתביש מדבר זה נמצא נכנס ויוצא לבית המדרש והוא אינו למד כלום לפיכך אמרו חכמים הראשונים אין הבישן למד ולא הקפדן מלמד במה דברים אמורים בזמן שלא הבינו התלמידים הדבר מפני עמקו או מפני דעתן שהיא קצרה אבל אם נכר לרב שהם מתרשלין בדברי תורה ומתרפין עליהן ולפיכך לא הבינו חיב לרגז עליהן ולהכלימן בדברים כדי לחדדם וכענין זה אמרו חכמים זרק מרה בתלמידים לפיכך אין ראוי לרב לנהג קלות ראש לפני התלמידים ולא לשחק בפניהם ולא לאכל ולשתות עמהם כדי שתהא אימתו עליהן וילמדו ממנו במהרה 
אין שואלין את הרב כשיכנס למדרש עד שתתישב דעתו עליו ואין התלמיד שואל כשיכנס עד שיתישב וינוח ואין שואלין שנים כאחד ואין שואלין את הרב מענין אחר אלא מאותו הענין שהן עסוקין בו כדי שלא יתביש ויש לרב להטעות את התלמידים בשאלותיו ובמעשים שעושה בפניהם כדי לחדדן וכדי שידע אם זוכרים הם מה שלמדם או אינם זוכרים ואין צריך לומר שיש לו רשות לשאל אותם בענין אחר שאין עוסקין בו כדי לזרזם 
אין שואלין מעמד ואין משיבין מעמד ולא מגבוה ולא מרחוק ולא מאחורי הזקנים ואין שואלין הרב אלא בענין שהן קורין בו ואין שואלין אלא מיראה ולא ישאל בענין יותר משלש הלכות 
שנים ששאלו שאל אחד כענין ושאל אחד שלא כענין נזקקין לענין מעשה ושאינו מעשה נזקקין למעשה הלכה ומדרש נזקקין להלכה מדרש ואגדה נזקקין למדרש אגדה וקל וחמר נזקקין לקל וחמר קל וחמר וגזרה שוה נזקקין לקל וחמר היו השואלין שנים אחד חכם ואחד תלמיד נזקקין לחכם תלמיד ועם הארץ נזקקין לתלמיד שניהם חכמים שניהם תלמידים שניהם עמי הארץ שאלו שניהם בשתי הלכות או בשתי תשובות או בשתי שאלות שני מעשים הרשות ביד המתרגם מעתה 
אין ישנים בבית המדרש וכל המתנמנם בבית המדרש חכמתו נעשית קרעים קרעים וכן אמר שלמה בחכמתו  "וקרעים תלביש נומה" ואין משיחין בבית המדרש אלא בדברי תורה בלבד אפלו מי שנתעטש אין אומרים לו רפואה בבית המדרש ואין צריך לומר שאר הדברים וקדשת בית המדרש חמורה מקדשת בתי כנסיות 
כשם שאדם מצוה בכבוד אביו ויראתו כך הוא חיב בכבוד רבו ויראתו יתר מאביו שאביו מביאו לחיי העולם הזה ורבו שלמדו חכמה מביאו לחיי העולם הבא ראה אבדת אביו ואבדת רבו של רבו קודמת לשל אביו אביו ורבו נושאים במשא מניח את של רבו ואחר כך של אביו אביו ורבו שבויים בשביה פודה את רבו ואחר כך פודה את אביו ואם היה אביו תלמיד חכם פודה את אביו תחלה וכן אם היה אביו תלמיד חכם אף על פי שאינו שקול כנגד רבו משיב אבדתו ואחר כך משיב אבדת רבו ואין לך כבוד גדול מכבוד הרב ולא מורא ממורא הרב אמרו חכמים  "מורא רבך כמורא שמים" לפיכך אמרו כל החולק על רבו כחולק על השכינה שנאמר  "בהצתם על ה'" וכל העושה מריבה עם רבו כעושה מריבה עם השכינה שנאמר  "אשר רבו בני ישראל את ה' ויקדש בם" וכל המתרעם על רבו כמתרעם על ה' שנאמר  "לא עלינו תלנתיכם כי על ה'" וכל המהרהר אחר רבו כאלו מהרהר אחר שכינה שנאמר  "וידבר העם באלהים ובמשה"

איזהו חולק על רבו זה שקובע לו מדרש ויושב ודורש ומלמד שלא ברשות רבו ורבו קים ואף על פי שרבו במדינה אחרת ואסור לאדם להורות בפני רבו לעולם וכל המורה הלכה בפני רבו חיב מיתה

היה בינו ובין רבו שנים עשר מיל ושאל לו אדם דבר הלכה מתר להשיב ולהפריש מן האסור אפלו בפני רבו מתר להורות כיצד כגון שראה אדם עושה דבר האסור מפני שלא ידע באסורו או מפני רשעו יש לו להפרישו ולומר לו דבר זה אסור ואפלו בפני רבו ואף על פי שלא נתן לו רבו רשות שכל מקום שיש חלול השם אין חולקין כבוד לרב במה דברים אמורים בדבר שנקרה מקרה אבל לקבע עצמו להוראה ולישב ולהורות לכל שואל אפלו הוא בסוף העולם ורבו בסוף העולם אסור לו להורות עד שימות רבו אלא אם כן נטל רשות מרבו ולא כל מי שמת רבו מתר לו לישב ולהורות בתורה אלא אם כן היה תלמיד שהגיע להוראה

וכל תלמיד שלא הגיע להוראה ומורה הרי זה רשע שוטה וגס הרוח ועליו נאמר  "כי רבים חללים הפילה" וגו' וכן חכם שהגיע להוראה ואינו מורה הרי זה מונע תורה ונותן מכשולות לפני העורים ועליו נאמר  "ועצמים כל הרגיה" אלו התלמידים הקטנים שלא הרבו תורה כראוי והם מבקשים להתגדל בפני עמי הארץ ובין אנשי עירם וקופצין ויושבין בראש לדין ולהורות בישראל הם המרבים המחלקת והם המחריבים את העולם והמכבין נרה של תורה והמחבלים כרם ה' צבאות עליהם אמר שלמה בחכמתו  "אחזו לנו שועלים שועלים קטנים מחבלים כרמים"

ואסור לו לתלמיד לקרות לרבו בשמו ואפלו שלא בפניו והוא שיהיה השם פלאי שכל השומע ידע שהוא פלוני ולא יזכיר שמו בפניו ואפלו לקרות לאחרים ששמם כשם רבו כדרך שעושה בשם אביו אלא ישנה את שמם אפלו לאחר מותם ולא יתן שלום לרבו או יחזיר לו שלום כדרך שנותנים לרעים ומחזירים זה לזה אלא שוחה לפניו ואומר לו ביראה וכבוד שלום עליך רבי ואם נתן לו רבו שלום יחזיר לו שלום עליך רבי ומורי

וכן לא יחלץ תפליו לפני רבו ולא יסב אלא יושב כיושב לפני המלך ולא יתפלל לא לפני רבו ולא לאחר רבו ולא בצד רבו ואין צריך לומר שאסור לו להלך בצדו אלא יתרחק לאחר רבו ולא יהא מכון כנגד אחוריו ואחר כך יתפלל ולא יכנס עם רבו במרחץ ולא ישב במקום רבו ולא יכריע דבריו בפניו ולא יסתר את דבריו ולא ישב לפניו עד שיאמר לו שב ולא יעמד מלפניו עד שיאמר לו עמד או עד שיטל רשות לעמד וכשיפטר מרבו לא יחזר לו לאחוריו אלא נרתע לאחוריו ופניו כנגד פניו

וחיב לעמד מפני רבו משיראנו מרחוק מלא עיניו עד שיתכסה ממנו ולא יראה קומתו ואחר כך ישב וחיב אדם להקביל פני רבו ברגל

אין חולקין כבוד לתלמיד בפני רבו אלא אם כן דרך רבו לחלק לו כבוד וכל המלאכות שהעבד עושה לרבו תלמיד עושה לרבו ואם היה במקום שאין מכירין אותו ולא היו לו תפלין וחש שמא יאמרו עבד הוא אינו נועל לו מנעלו ואינו חולצו וכל המונע תלמידו מלשמשו מונע ממנו חסד ופורק ממנו יראת שמים וכל תלמיד שמזלזל דבר מכל כבוד רבו גורם לשכינה שתסתלק מישראל

ראה רבו עובר על דברי תורה אומר לו למדתנו רבנו כך וכך וכל זמן שמזכיר שמועה בפניו אומר לו כך למדתנו רבנו ואל יאמר דבר שלא שמע מרבו עד שיזכיר שם אומרו וכשימות רבו קורע כל בגדיו עד שהוא מגלה את לבו ואינו מאחה לעולם במה דברים אמורים ברבו מבהק שלמד ממנו רב חכמתו אבל אם לא למד ממנו רב חכמתו הרי זה תלמיד חבר ואינו חיב בכבודו בכל אלו הדברים אבל עומד מלפניו וקורע עליו כשם שהוא קורע על כל המתים שהוא מתאבל עליהם אפלו לא למד ממנו אלא דבר אחד בין קטן בין גדול עומד מלפניו וקורע עליו

וכל תלמיד חכם שדעותיו מכונות אינו מדבר בפני מי שהוא גדול ממנו בחכמה אף על פי שלא למד ממנו כלום

הרב המבהק שרצה למחל על כבודו בכל הדברים האלו או באחד מהן לכל תלמידיו או לאחד מהן הרשות בידו ואף על פי שמחל חיב התלמיד להדרו ואפלו בשעה שמחל

כשם שהתלמידים חיבין בכבוד הרב כך הרב צריך לכבד את תלמידיו ולקרבן כך אמרו חכמים  "יהי כבוד תלמידך חביב עליך כשלך" וצריך אדם להזהר בתלמידיו ולאהבם שהם הבנים המהנים לעולם הזה ולעולם הבא

התלמידים מוסיפין חכמת הרב ומרחיבין לבו אמרו חכמים הרבה חכמה למדתי מרבותי ויותר מחברי ומתלמידי יותר מכלם וכשם שעץ קטן מדליק את הגדול כך תלמיד קטן מחדד הרב עד שיוציא ממנו בשאלותיו חכמה מפארה

כל תלמיד חכם מצוה להדרו ואף על פי שאינו רבו שנאמר  "מפני שיבה תקום והדרת פני זקן" זקן זה שקנה חכמה ומאימתי חיבין לעמד מפניו משיקרב ממנו בארבע אמות עד שיעבר מכנגד פניו 
אין עומדין מפניו לא בבית המרחץ ולא בבית הכסא שנאמר  "תקום והדרת" קימה שיש בה הדור ואין בעלי אמניות חיבין לעמד מפני תלמידי חכמים בשעה שעוסקין במלאכתן שנאמר תקום והדרת מה הדור שאין בה חסרון כיס אף קימה שאין בה חסרון כיס ומנין שלא יעצים עיניו מן החכם כדי שלא יראהו עד שלא יעמד מפניו שנאמר ויראת מאלהיך הא כל דבר שהוא מסור ללב נאמר בו ויראת מאלהיך 
אין ראוי לחכם שיטריח את העם ויכון עצמו להן כדי שיעמדו מפניו אלא ילך בדרך קצרה ומתכון שלא יראו אותו כדי שלא יטריחן לעמד והחכמים היו מקיפין והולכין בדרך החיצונה שאין מכיריהן מצויין שם כדי שלא יטריחום 
רוכב הרי הוא כמהלך וכשם שעומדים מפני המהלך כך עומדין מפני הרוכב 
שלשה שהיו הולכין בדרך הרב באמצע גדול מימינו וקטן משמאלו 
הרואה חכם אינו עומד מפניו עד שיגיע לו לארבע אמות וכיון שעבר יושב ראה אב בית דין עומד מלפניו משיראנו מרחוק מלא עיניו ואינו יושב עד שיעבר מאחריו ארבע אמות ראה את הנשיא עומד מלפניו מלא עיניו ואינו יושב עד שישב במקומו או עד שיתכסה מעיניו והנשיא שמחל על כבודו כבודו מחול כשהנשיא נכנס כל העם עומדים ואינן יושבין עד שיאמר להם שבו כשאב בית דין נכנס עושין לו שתי שורות ועומדין מכאן ומכאן עד שנכנס ויושב במקומו ושאר העם יושבין במקומן 
חכם שנכנס כל שיגיע לו בארבע אמות עומד מלפניו אחד עומד ואחד יושב עד שנכנס ויושב במקומו בני חכמים ותלמידי חכמים בזמן שהרבים צריכין להם מקפצין על ראשי העם ונכנסים למקומם ואין שבח לתלמידי חכמים שיכנסו לאחרונה יצא לצרך חוזר למקומו בני חכמים בזמן שיש בהן דעת לשמע הופכין פניהן כלפי אביהן אין בהן דעת לשמע הופכין פניהן כלפי העם 
תלמיד שהוא יושב לפני רבו תמיד אינו רשאי לעמד מפניו אלא שחרית וערבית בלבד שלא יהא כבודו מרבה מכבוד שמים 
מי שהוא זקן מפלג בזקנה אף על פי שאינו חכם עומדין לפניו ואפלו החכם שהוא ילד עומד בפני הזקן המפלג בזקנה ואינו חיב לעמד מלא קומתו אלא כדי להדרו ואפלו זקן כותי מהדרין אותו בדברים ונותנין לו יד לסמכו שנאמר  "מפני שיבה תקום" כל שיבה במשמע 
תלמידי חכמים אינם יוצאין בעצמן לעשות עם כל הקהל בבנין וחפירה של מדינה וכיוצא בהן כדי שלא יתבזו בפני עמי הארץ ואין גובין מהן לבנין החומה ותקון השערים ושכר השומרים וכיוצא בהן ולא לתשורת המלך ואין מחיבים אותן לתן המס בין מס שהוא קצוב על בני העיר בין מס שהוא קצוב על כל איש ואיש שנאמר  "גם כי יתנו בגוים עתה אקבצם ויחלו מעט ממשא מלך ושרים" וכן אם היתה סחורה לתלמיד חכם מניחים אותו למכר תחלה ואין מניחים אחד מבני השוק למכר עד שימכר הוא וכן אם היה לו דין והיה עומד בכלל בעלי דינים הרבה מקדימין אותו ומושיבין אותו 
עון גדול הוא לבזות את החכמים או לשנואתן לא חרבה ירושלים עד שבזו בה תלמידי חכמים שנאמר  "ויהיו מלעבים במלאכי האלהים ובוזים דבריו ומתעתעים בנבאיו" כלומר בוזים מלמדי דבריו וכן זה שאמרה תורה  "אם בחקתי תמאסו" מלמדי חקותי תמאסו וכל המבזה את החכמים אין לו חלק לעולם הבא והרי הוא בכלל  "כי דבר ה' בזה" 
אף על פי שהמבזה את החכמים אין לו חלק לעולם הבא אם באו עדים שבזהו אפלו בדברים חיב נדוי ומנדין אותו בית דין ברבים וקונסין אותו ליטרא זהב בכל מקום ונותנין אותה לחכם והמבזה את החכם בדברים אפלו לאחר מיתה מנדין אותו בית דין והם מתירים אותו כשיחזר בתשובה אבל אם היה החכם חי אין מתירין אותו עד שירצה זה שנדוהו בשבילו וכן החכם עצמו מנדה לכבודו לעם הארץ שהפקיר בו ואין צריך לא עדים ולא התראה ואין מתירין לו עד שירצה את החכם ואם מת החכם באין שלשה ומתירין לו ואם רצה החכם למחל לו ולא נדהו הרשות בידו 
הרב שנדה לכבודו כל תלמידיו חיבין לנהג נדוי במנדה אבל תלמיד שנדה לכבוד עצמו אין הרב חיב לנהג בו נדוי אבל כל העם חיבין לנהג בו נדוי וכן מנדה לנשיא מנדה לכל ישראל מנדה לכל ישראל אינו מנדה לנשיא מנדה לעירו מנדה לעיר אחרת מנדה לעיר אחרת אינו מנדה לעירו 
במה דברים אמורים במי שנדוהו על שבזה תלמידי חכמים אבל מי שנדוהו על שאר דברים שחיבים עליהם נדוי אפלו נדהו קטן שבישראל חיב הנשיא וכל ישראל לנהג בו נדוי עד שיחזר בתשובה מדבר שנדוהו בשבילו ויתירו לו על עשרים וארבעה דברים מנדין את האדם בין איש בין אשה ואלו הן  המבזה את החכם ואפלו לאחר מותו  המבזה שליח בית דין  הקורא לחברו עבד  מי ששלחו לו בית דין וקבעו לו זמן ולא בא  המזלזל בדבר אחד מדברי סופרים ואין צריך לומר בדברי תורה  מי שלא קבל עליו את הדין מנדין אותו עד שיתן  מי שיש ברשותו דבר המזיק כגון כלב רע או סלם רעוע מנדין אותו עד שיסיר הזקו  המוכר קרקע שלו לעובד כוכבים מנדין אותו עד שיקבל עליו כל אנס שיבוא מן העובד כוכבים לישראל חברו בעל המצר  המעיד על ישראל בערכאות של עובדי כוכבים והוציא ממנו בעדותו ממון שלא כדין ישראל מנדין אותו עד שישלם  טבח כהן שאינו מפריש המתנות ונותנן לכהן אחר מנדין אותו עד שיתן י המחלל יום טוב שני של גליות אף על פי שהוא מנהג י העושה מלאכה בערב הפסח אחר חצות י המזכיר שם שמים לבטלה או לשבועה בדברי הבאי י המביא את הרבים לידי חלול השם ט המביא את הרבים לידי אכילת קדשים בחוץ ט המחשב שנים וקובע חדשים בחוצה לארץ י המכשיל את העור י המעכב הרבים מלעשות מצוה י טבח שיצאה טרפה מתחת ידו  טבח שלא בדק סכינו לפני חכם כ המקשה עצמו לדעת כ מי שגרש את אשתו ועשה בינו ובינה שתפות או משא ומתן המביאין להן להזקק זה לזה כשיבואו לבית דין מנדין אותם כ חכם ששמועתו רעה כ המנדה מי שאינו חיב נדוי 
חכם זקן בחכמה וכן נשיא או אב בית דין שסרח אין מנדין אותו בפרהסיא לעולם אלא אם כן עשה כירבעם בן נבט וחבריו אבל כשחטא שאר חטאות מלקין אותו בצנעה שנאמר  "וכשלת היום וכשל גם נביא עמך לילה" אף על פי שכשל כסהו כלילה ואומרים לו הכבד ושב בביתך וכן כל תלמיד חכם שנתחיב נדוי אסור לבית דין לקפץ ולנדותו במהרה אלא בורחין מדבר זה ונשמטין ממנו וחסידי החכמים היו משתבחים שלא נמנו מעולם לנדות תלמיד חכם אף על פי שנמנין להלקותו אם נתחיב מלקות ואפלו מכת מרדות נמנין עליו להכותו

וכיצד הוא הנדוי אומר פלוני יהא בשמתא ואם נדוהו בפניו אומר לו פלוני זה בשמתא והחרם אומר לו פלוני מחרם וארור בו אלה בו שבועה בו נדוי

וכיצד מתירין הנדוי או החרם אומר לו שרוי לך ומחול לך ואם התירוהו שלא בפניו אומר לו פלוני שרוי לו ומחול לו

מהו המנהג שינהג המנדה בעצמו ושנוהגין עמו מנדה אסור לספר ולכבס כאבל כל ימי נדויו ואין מזמנין עליו ולא כוללין אותו בעשרה לכל דבר שצריך עשרה ולא יושבין עמו בארבע אמות אבל שונה הוא לאחרים ושונין לו ונשכר ושוכר ואם מת בנדוי בית דין שולחין ומניחין אבן על ארונו כלומר שהן רוגמין אותו לפי שהוא מבדל מן הצבור ואין צריך לומר שאין מספידין אותו ואין מלוין את מטתו

יותר עליו המחרם שאינו שונה לאחרים ואין שונין לו אבל שונה הוא לעצמו שלא ישכח תלמודו ואינו נשכר ואין נשכרין לו ואין נושאין ונותנין עמו ואין מתעסקין עמו אלא מעט עסק כדי פרנסתו

מי שישב בנדוי שלשים יום ולא בקש להתירו מנדין אותו שניה ישב שלשים יום אחרים ולא בקש להתירו מחרימין אותו

בכמה מתירין הנדוי או החרם בשלשה אפלו הדיוטות ויחיד ממחה מתיר הנדוי או החרם לבדו ויש לתלמיד להתיר הנדוי או החרם ואפלו במקום הרב


שלשה שנדו והלכו להן וחזר זה מדבר שנדוהו בגללו באין שלשה אחרים ומתירין לו

מי שלא ידע מי שנדהו ילך לו אצל הנשיא ויתיר לו נדויו

נדוי על תנאי אפלו על פי עצמו צריך הפרה תלמיד חכם שנדה עצמו ואפלו נדה עצמו על דעת פלוני ואפלו על דבר שחיב עליו נדוי הרי זה מפר לעצמו

מי שנדוהו בחלום אפלו ידע מי נדהו צריך עשרה בני אדם ששונין הלכות להתירו מנדויו ואם לא מצא טורח אחריהם עד פרסא לא מצא מתירים לו אפלו עשרה ששונים משנה לא מצא מתירין לו עשרה שיודעים לקרות בתורה לא מצא מתירין לו אפלו עשרה שאינן יודעין לקרות לא מצא במקומו עשרה מתירין לו אפלו שלשה

מי שנדוהו בפניו אין מתירין לו אלא בפניו נדוהו שלא בפניו מתירין לו בפניו ושלא בפניו ואין בין נדוי להפרה כלום אלא מנדין ומתירין ברגע אחד כשיחזר המנדה למוטב ואם ראו בית דין להניח זה בנדוי כמה שנים מניחין כפי רשעו וכן אם ראו בית דין להחרים לזה לכתחלה ולהחרים מי שיאכל עמו ושותה עמו או מי שיעמד עמו בארבע אמות מחרימין כדי ליסרו וכדי לעשות סיג לתורה עד שלא יפרצו החוטאים אף על פי שיש רשות לחכם לנדות לכבודו אינו שבח לתלמיד חכם להנהיג עצמו בדבר זה אלא מעלים אזניו מדברי עם הארץ ולא ישית לבו להן כענין שאמר שלמה בחכמתו  "גם לכל הדברים אשר ידברו אל תתן לבך" וכן היה דרך חסידים הראשונים שומעים חרפתם ואינן משיבין ולא עוד אלא שמוחלים למחרף וסולחים לו וחכמים גדולים היו משתבחים במעשיהם הנאים ואומרים שמעולם לא נדו אדם ולא החרימוהו לכבודן וזו היא דרכם של תלמידי חכמים שראוי לילך בה במה דברים אמורים כשבזהו או חרפהו בסתר אבל תלמיד חכם שבזהו או חרפו אדם בפרהסיא אסור לו למחל על כבודו ואם מחל נענש שזה בזיון תורה אלא נוקם ונוטר הדבר כנחש עד שיבקש ממנו מחילה ויסלח לו
