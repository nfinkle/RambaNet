מצות עשה לשבת מעבודת הארץ ועבודת האילן בשנה שביעית שנאמר  "ושבתה הארץ שבת לה'" ונאמר  "בחריש ובקציר תשבת" וכל העושה מלאכה מעבודת הארץ או האילנות בשנה זו בטל מצות עשה ועבר על לא תעשה שנאמר  "שדך לא תזרע וכרמך לא תזמר" 

אינו לוקה מן התורה אלא על הזריעה או על הזמירה ועל הקצירה או על הבצירה ואחד הכרם ואחד שאר האילנות 

וזמירה בכלל זריעה ובצירה בכלל קצירה ולמה פרטן הכתוב לומר לך על שתי תולדות אלו בלבד הוא חיב ועל שאר התולדות שבעבודת הארץ עם שאר האבות שלא נתפרשו בענין זה אינו לוקה עליהן אבל מכין אותו מכת מרדות 

כיצד החופר או החורש לצרך הקרקע או המסקל או המזבל וכיוצא בהן משאר עבודת הארץ וכן המבריך או המרכיב או הנוטע וכיוצא בהן מעבודת האילנות מכין אותו מכת מרדות מדבריהן 

אין נוטעין בשביעית אפלו אילן סרק ולא יחתך היבולת מן האילנות ולא יפרק העלין והבדים היבשים ולא יאבק את צמרתו באבק ולא יעשן תחתיו כדי שימות התולעת ולא יסוך את הנטיעות בדבר שיש לו זוהמא כדי שלא יאכל אותו העוף כשהוא רך ולא יסוך את הפגין ולא ינקב אותן ולא יכרך את הנטיעות ולא יקטם אותם ולא יפסג את האילנות וכן שאר כל עבודת האילן ואם עשה אחת מאלו בשביעית מכין אותו מכת מרדות 

אין מציתין את האור באישת הקנים מפני שהיא עבודת קרקע ואין מלמדין את הפרה לחרש אלא בחול ואין בודקין את הזרעים בעציץ מלא עפר אבל בודקין אותן בעציץ מלא גללים ושורין את הזרעים בשביעית כדי לזרען במוצאי שביעית ומקימין האלויי בראש הגג אבל אין משקין אותו 

סוקרין את האילן בסקרא וטוענין אותו באבנים ועודרין תחת הגפנים והמקשקש בזיתים אם להברות את האילן אסור ואם לסתם את הפצימים מתר 

משקין בית השלחין בשביעית והיא שדה הזריעה שצמאה ביותר וכן שדה האילנות אם היו מרחקין זה מזה יתר מעשר לבית סאה מושכין את המים מאילן לאילן אבל לא ישקו את כל השדה ואם היו מקרבין זה לזה עשר לבית סאה משקין כל השדה בשבילן וכן עפר הלבן מרביצין אותו במים בשביעית בשביל האילנות שלא יפסדו 

ועושין עוגיות לגפנים ועושין את אמת המים כתחלה וממלאין את הנקעים מים 

ומפני מה התירו כל אלה שאם לא ישקה תעשה הארץ מלחה וימות כל עץ שבה והואיל ואסור הדברים האלו וכיוצא בהם מדבריהם לא גזרו על אלו שאין אסור מן התורה אלא אותן שני אבות ושתי תולדות שלהם כמו שבארנו 

משרבו האנסין והטילו מלכי עכו''ם על ישראל לעשות מחנות לחילותיהן התירו לזרע בשביעית דברים שצריכין להם עבדי המלך בלבד וכן מי שכפאו אנס לעשות בשביעית בחנם כמו עבודת המלך וכיוצא בהן הרי זה עושה 

הנוטע בשביעית בין בשוגג בין במזיד יעקר מפני שישראל חשודין על השביעית אם תאמר בשוגג יקים יאמר המזיד שוגג הייתי 

החורש את שדהו או נרה או זבלה בשביעית כדי שתהיה יפה לזריעה במוצאי שביעית קונסין אותו ולא יזרענה במוצאי שביעית ואין חוכרין אותה ממנו כדי לזרעה אלא תהי בורה לפניו ואם מת יזרענה בנו 

המעביר קוצים מארצו בשביעית כדי לתקנה למוצאי שביעית או שסקל ממנה אבנים אף על פי שאינו רשאי לא קנסו אותו ומתר לו לזרעה במוצאי שביעית 

הטומן לפת וצנונות וכיוצא בהן בשביעית אם היו מקצת העלין מגלין אינו חושש ואם לאו אסור הטומן את הלוף וכיוצא בהן לא יפחת מארבע קבים על גבה טפח וטפח עפר על גביו וטומנו במקום דריסת האדם כדי שלא יצמח ומתר למרס בארז בשביעית אבל לא יכסח 

בראשונה היו אומרים מלקט אדם עצים ואבנים ועשבים מתוך שדהו והוא שיטל הגס הגס כדי שלא יתכון לנקות הארץ אבל משדה חברו נוטל בין דק בין גס משרבו עוברי עברה שמתכונין לנקות ואומרין הגס הגס אנו נוטלין אסרו לטל אדם משדהו אלא מתוך שדה חברו והוא שלא ילקט בטובה שלא יאמר לו ראה כמה טוב עשיתי לך שהרי נקיתי שדך 

היתה בהמתו עומדת בתוך שדהו מלקט ומביא לפניה שבהמתו מוכחת עליו וכן אם היתה שם כירתו מלקט הכל ומדליק שכירתו מוכחת עליו 

הקוצץ אילן או שנים לעצים הרי זה מתר לשרשן קצץ שלשה או יתר זה בצד זה לא ישרש שהרי מתקן את הארץ אלא קוצץ מעל הארץ ומניח שרשיו בארץ במה דברים אמורים מתוך שלו אבל משדה חברו מתר לשרש 

המבקיע בזית לטל עצים לא יחפה מקום הבקוע בעפר מפני שהיא עבודה אבל מכסה באבנים או בקש 

המזנב בגפנים והקוצץ קנים הרי זה קוצץ כדרכו בקרדם ובמגל ובמגרה ובכל מה שירצה 

אין קוצצין בתולת שקמה בשביעית כדרך שקוצצין בשאר השנים מפני שקציצתה עבודת אילן שבקציצה זו תגדל ותוסיף ואם צריך לעציה קוצץ אותה שלא כדרך עבודתה 

כיצד קוצצה מעם הארץ או למעלה מעשרה טפחים אילן שנפשח קושרין אותו בשביעית לא שיעלה אלא שלא יוסיף 

לא יוציא אדם זבלים מחצרו ויתן בתוך שדהו בשביעית מפני שנראה כמזבל שדהו שתהיה יפה לזריעה ואם הוציא והעמיד ממנו אשפה מתר ולא יעשה אשפה בתוך שדהו עד שיעבר זמן שמזבלין בו לעבודת הארץ והוא משיקשר המתוק ולא יעשה אשפה פחותה ממאה וחמשים סאה של זבל כדי שתהיה נכרת שהיא אשפה ואם ירצה להוסיף מוסיף היה לו דבר מעט מוסיף עליו והולך ולא יעשה בכל בית סאה יתר משלש אשפתות 

והרוצה לעשות כל שדהו שלש שלש אשפתות לתוך בית סאה עושה והרוצה לעשות זבלו אוצר עושה 

היה מעמיד הזבל על הסלע או שהעמיק בארץ שלשה טפחים והערים הזבל או שבנה על הארץ גבה שלשה והעמיד עליו הזבל אינו צריך שעור אפלו עשה כן כמה אשפתות לתוך בית סאה בין גדולות בין קטנות מתר שהרי הדבר נכר שאינן לעבודת הארץ אלא לכניסת הזבל 

מתר לאדם להוציא זבל מן הסהר של צאן ונותן לתוך שדהו כדרך כל מכניסי זבל והעושה דיר בתוך שדהו בשביעית לא יעשהו יתר על בית סאתים ויכניס הצאן לתוכו וכשיזבלו את כל הדיר מניח דפן אחד מדפני הדיר ועושה דיר אחר בצדו נמצא מזבל בתוך שדהו בית ארבעת סאין 

היתה כל שדהו בית ארבעת סאין משיר ממנה מקצת מפני מראית העין כדי שידעו הכל שהצאן הטילו בה ונדיירה ולא יאמרו זבל זה כל שדהו בשביעית 

לא יפתח אדם מחצב בתחלה לתוך שדהו בשביעית שמא יאמרו לתקן שדהו נתכון שיסיר ממנה הסלע ואם התחיל מקדם שביעית ופצל ממנה שבע ועשרים אבנים ברבוע שלש על שלש על רום שלש כל אבן מהן אמה על אמה ברום אמה או גדולות מזו הרי זה מתר לנקר ממנו בשביעית כל מה שירצה 

גדר של אבנים שיש בגבהו עשרה טפחים או יתר ורצה לטל כל אבניו אם היו בו עשר אבנים או יתר כל אחת מהן משוי שנים או גדולות מזו הרי זה נוטל שהרואה יודע שלצרך האבנים הוא נוטל היה פחות מעשרה או שהיו פחות מעשר אבנים או שהיו אבניו קטנות ממשוי שנים נוטל עד שיניח טפח סמוך לארץ 

במה דברים אמורים בשנתכון לתקן שדהו  שהתחיל לטל בשביעית אבל אם לא נתכון לתקן שדהו או שהתחיל מקדם שביעית נוטל בשביעית כל מה שירצה מכל מקום וגומם עד לארץ וכן אם היה נוטל משדה חברו אף על פי שהוא קבלן גומם עד לארץ 

אבנים שראויות שתזעזע אותן המחרשה או שהיו מכסות ונתגלו אם יש בהן שתים של משוי שנים שנים הרי זה מתר לטול אותן היו קטנות מזה לא ינטלו 

המסקל שדהו בשביעית מפני שהוא צריך לאבנים נוטל את העליונות ומניח את הנוגעות בארץ וכן אם היה לו בשדהו גרגר של צרורות או גל של אבנים נוטל את העליונות ומניח את הנוגעות בארץ ואם יש תחתיהן סלע או קש יטל את כלן 

לא ימלא אדם גיא עפר או יתקננו בעפר מפני שמתקן את הארץ אבל עושה הוא חיץ על פני הגיא וכל אבן שיכול לפשט את ידו ולטלה והוא עומד על שפת הגיא הרי זו תנטל 

אבני כתף והם הנטלות שתים שלש על הכתף מתר להביאן מכל מקום בין משדה חברו בין משדהו וכן הקבלן מביא מכל מקום ואפלו אבנים גדולות בין משדה שקבלה בין משדה שלא קבלה 

פרצה שהיא סוגה בעפר אם אינה מכשלת את הרבים אסור לבנותה ואם היתה מכשלת את הרבים או שלא היתה סוגה בעפר אלא פתוחה לרשות הרבים מתר לבנותה 

אסור לו לבנות גדר בשביעית בין שדהו לשדה חברו אבל בונה גדר בינו ובין רשות הרבים ומתר להעמיק עד הסלע ומוציא את העפר וצוברו בתוך שדהו כדרך כל מעמידין זבל וכן אם חפר בור ושיח ומערה בשביעית צובר העפר בתוך שדהו כדרך כל החופרים 

עבודת הארץ בשנה ששית שלשים יום סמוך לשביעית אסורה הלכה למשה מסיני מפני שהוא מתקנה לשביעית ודבר זה בזמן שבית המקדש קים הוא שנאסר מפי השמועה וגזרו חכמים שלא יהיו חורשים שדה האילן ערב שביעית בזמן המקדש אלא עד העצרת ושדה הלבן עד הפסח ובזמן שאין מקדש מתרין בעבודת הארץ עד ראש השנה כדין תורה 

אי זו היא שדה האילן כל שלשה אילנות לבית סאה אחד אילן סרק ואחד אילן מאכל ואפלו הן של שלשה אנשים רואין אותן כאלו הם תאנים אם ראויין לעשות ככר דבלה של ששים מנה חורשין כל בית סאה בשבילם והוא שיהיה רחוק בין כל אחד ואחד כדי שיהיה הבקר יכול לעבר בכליו 

היו פחות משלשה לבית סאה או שהיו שלשה ואחד ראוי לעשות ששים מנה או יתר והשנים אינן ראויין לעשות או שנים ראויין לעשות אפלו מאה מנה ואחד אינו עושה אין חורשין להן אלא לצרכם והוא מלא האורה וסלו חוצה לו 

היו משלשה ועד תשעה וראויין לעשות ששים מנה חורשין כל בית סאה בשבילן ואף על פי שיש בהם מי שאינו ראוי לעשות 

היו עשרה אילנות לתוך בית סאה או יתר בין עושין בין אינם עושין חורשין כל בית סאה בשבילן עשר נטיעות מפזרות לתוך בית סאה חורשין כל בית סאה בשבילן עד ראש השנה ודבר זה הלכה למשה מסיני 

היו עשויות שורה אחת  מקפות עטרה אין חורשין להן אלא צרכן לכל אחד ואחד והדלועין עם הנטיעות מצטרפות לעשרה 

אי זו היא נטיעה זה האילן הקטן כל זמן שקוראין לו נטיעה 

אילן שנקצץ והוציא חליפין אם נקצץ מטפח ולמעלה הרי הוא כאילן מטפח ולמטה הרי הוא כנטיעה 

וכל הדברים האלו בזמן המקדש כמו שאמרנו אבל בזמן הזה מתרין בעבודת הארץ עד ראש השנה אף בזמן המקדש מתר לסקל ולזבל השדות ולעדר המקשאות והמדלעות ובית השלחין עד ראש השנה ומזבלין ומפרקין ומאבקין ומעשנין ומקרסמין ומזרדין ומפסלין ומזהמין את הנטיעות וכורכין וקוטמין אותן ועושין להם בתים ומשקין אותם וסכין את הפגין ומנקבין אותן כל עבודות אלו מתרות בערב שביעית עד ראש השנה של שביעית ואפלו בזמן המקדש 

פגי ערב שביעית שנכנסו לשביעית ושל שביעית שיצאו למוצאי שביעית לא סכין ולא מנקבין ובזמן המקדש אין בונין מדרגות על פי הגאיות ערב שביעית משיפסקו הגשמים מפני שהוא מתקנן לשביעית 

אף בזמן הזה אין נוטעין אילנות ואין מרכיבין ואין מבריכין ערב שביעית אלא כדי שתקלט הנטיעה ותשהה אחר הקליטה שלשים יום קדם ראש השנה של שביעית וסתם קליטה שתי שבתות ודבר זה אסור לעולם מפני מראית העין שמא יאמר הרואה בשביעית נטעו נמצאת אומר שהנוטע או המבריך או המרכיב ערב שביעית קדם ראש השנה במ''ד יום יקים פחות מכן יעקר ואם לא עקר הפרות מתרין ואם מת קדם שיעקר מחיבין את היורש לעקר 

כל שתוציא הארץ בשנה שביעית בין מן הזרע שנפל בה מקדם שביעית בין מן העקרים שנקצרו מקדם וחזרו ועשו ושניהם נקראו ספיח בין מן העשבים והירקות שעלו מאליהן ואין להן זרע הכל מתר לאכלו מן התורה שנאמר  "והיתה שבת הארץ לכם לאכלה" ואפלו שדה שנטיבה בשביעית וצמחה פרותיה מתרין באכילה וזה שנאמר  "את ספיח קצירך לא תקצור" שלא יקצר כדרך שקוצר בכל שנה ואם קצר כדרך הקוצרין לוקה כגון שקצר כל השדה והעמיד כרי ודש בבקר או שקצר לעבודת הארץ כמו שבארנו אלא קוצר מעט מעט וחובט ואוכל 

ומדברי סופרים שיהיו כל הספיחים אסורין באכילה ולמה גזרו עליהם מפני עוברי עברה שלא ילך ויזרע תבואה וקטניות וזרעוני גנה בתוך שדהו בסתר וכשיצמח יאכל מהם ויאמר ספיחים הן לפיכך אסרו כל הספיחים הצומחים בשביעית 

הא למדת שאין אוכלין מפרות שביעית אלא פרות האילנות והעשבים שאין זורעין אותם רב האדם כגון הפיגם והירבוזין השוטים וכל כיוצא בהן אבל הירקות שדרך רב האדם לזרעם בגנות ומיני תבואה וקטניות כל הצומח מהן אסור מדבריהם והמלקטן מכין אותו מכת מרדות 

ספיחים העולים בשדה בור ובשדה ניר ובשדה כרם ובשדה זרע מתרין באכילה ומפני מה לא גזרו עליהם לפי שאין אדם זורע מקומות אלו שדה בור אין אדם נפנה לשם ושדה ניר רוצה הוא בתקונה ושדה כרם אינו אוסר כרמו ושדה זרע הספיחין מפסידין אותה וכן התבן של שביעית מתר בכל מקום ולא גזרו עליו 

ספיחין של שביעית שיצאו למוצאי שביעית אסורין באכילה ואין תולשין אותן ביד אלא חורש כדרכו ובהמה רועה כדרכה 

ועד מתי אסורין ספיחי שביעית במוצאי שביעית מראש השנה ועד חנכה ומחנכה ואילך הן מתרין והזורע ספיחי שביעית אחר שביעית הגדולין מתרין 

בצלים שיצאו משביעית למוצאי שביעית אם עשו כיוצא בהן מתרין ואם לאו אסורין וכן שאר הפרות אין לוקחים אותם במוצאי שביעית אלא משיעשו כיוצא בהן מפרות מוצאי שביעית עשה הבכיר התר האפיל ומתר לקח ירק במוצאי שביעית מיד 

מאימתי מותר אדם ליקח לוף במוצאי שביעית משירבה החדש

באחד בתשרי ראש השנה לשמטין וליובלות פרות ששית שנכנסו לשביעית אם היו תבואה או קטניות או פרות האילן והגיעו לעונת המעשרות קדם ראש השנה הרי אלו מתרין ואף על פי שאוסף אותם בשביעית הרי הן כפרות ששית לכל דבר ואם לא באו לעונת המעשרות אלא אחר ראש השנה הרי הן כפרות שביעית 

התבואה והקטניות אסורין באכילה משום ספיחים ופרות האילן אוכלין אותן בקדשת שביעית 

הארז והדחן והפרגים והשמשמין ופול המצרי שזרעו לזרע הולכין בהן אחר גמר פרי אם נגמר פרים קדם ראש השנה הרי אלו מתרין בשביעית כפרות ששית ואם נגמרו אחר ראש השנה אף על פי שהשרישו קדם ראש השנה הרי אלו אסורים משום ספיחים 

הירק בשעת לקיטתו והאתרוג אפלו היה כפול קדם ראש השנה ונעשה כככר בשביעית חיב במעשרות כפרות ששית ואפלו היה כככר בששית הואיל ונלקט בשביעית הרי הוא כפרות שביעית ומתעשר כפרות ששית להחמיר 

וכן פרות שביעית שיצאו למוצאי שביעית בתבואה וקטניות ואילנות הולכין אחר עונת המעשרות והפרגין והשמשמין והארז והדחן ופול המצרי שזרעו לזרע אחר גמר הפרי והירק אחר לקיטתו 

פול המצרי שזרעו לזרע בששית ונגמר פריו קדם ראש השנה של שביעית בין ירק שלו בין זרע שלו מתר בשביעית ואם זרע לירק ונכנסה עליו שביעית בין ירקו בין זרעו אסור כספיחי שביעית וכן אם זרעו לזרע ולירק אסור 

עבר וזרעו בשביעית ויצא לשמינית אם זרעו לזרע בין זרעו בין ירקו אסור במוצאי שביעית כשאר הספיחים ואם זרעו לירק הואיל ונלקט בשמינית בין ירקו בין זרעו מתר זרעו לזרע ולירק זרעו אסור משום ספיחים וירקו מתר 

בנות שוח הואיל והן נגמרות לאחר שלש שנים אם באו לעונת המעשרות קדם ראש השנה של שמינית הרי הן נאכלות בשנה שניה מן השבוע בתורת שביעית 

הבצלים הסריסים ופול המצרי שמנע מהם מים שלשים יום קדם ראש השנה ושל בעל שמנע מהם שלש עונות לפני ראש השנה הרי אלו מפרות ששית פחות מכן הרי הם כספיחי שביעית 

הדלועין שקימן לזרע אם הקשו לפני ראש השנה ונפסלו מלאכל אדם מתר לקימן בשביעית שהן מפרות ששית ואם לאו אסורין כספיחי שביעית וכן הירקות כלן שהקשו לפני ראש השנה מתר לקימן בשביעית ואם היו רכים אסור לקימן משום ספיחים אין מחיבין אותו לשרש את הלוף אלא מניחו בארץ כמות שהוא אם צמח למוצאי שביעית מתר ואין מחיבין אותו לשרש את הקנדס אלא גוזז בעלין ואם צמח למוצאי שביעית מתר 

לוף של ערב שביעית וכן בצלים של ערב שביעית הקיצונים ופואה שנגמרו לפני שביעית מתר לעקרן בשביעית בקרדמות של מתכת ואין בזה משום עבודת הארץ 

הבצלים שירדו עליהם גשמים בשביעית וצמחו כל זמן שהעלין שלהן ירקין הרי אלו מתרין ואם השחירו הרי הן כנטועין בארץ ואותן העלין אסורין משום ספיחין ובין כך ובין כך הבצלים עצמן בהתרן עומדין 

בצל שעקרו בשביעית ונטעו בשמינית ורבו גדוליו על עקרו העלו גדוליו את עקרו והתר הכל הואיל ושביעית אסורה על ידי קרקע כך נטילתה על ידי קרקע 

הפרות שיוציא האילן בשביעית לא יאספם כדרך שאוסף בכל שנה שנאמר  "ואת ענבי נזירך לא תבצר" ואם בצר לעבודת האילן או שבצר כדרך הבוצרים לוקה 

וכיצד עושה תאנים של שביעית אין קוצין אותן במקצה אבל מיבשן בחרבה ולא ידרך ענבים בגת אבל דורך הוא בערבה ולא יעשה זיתים בבית הבד אבל כותש הוא ומכניס לתוך בד קטן ביותר וטוחן בבית הבד ובקטב ומכניס לבד קטנה וכן בשאר הדברים כל שיכול לשנות משנה 

מצות עשה להשמיט כל מה שתוציא הארץ בשביעית שנאמר  "והשביעת תשמטנה ונטשתה" וכל הנועל כרמו או סג שדהו בשביעית בטל מצות עשה וכן אם אסף כל פרותיו לתוך ביתו אלא יפקיר הכל ויד הכל שוין בכל מקום שנאמר  "ואכלו אביני עמך" ויש לו להביא לתוך ביתו מעט כדרך שמביאין מן ההפקר חמש כדי שמן חמשה עשר כדי יין ואם הביא יתר מזה מתר 

אין שביעית נוהגת אלא בארץ ישראל בלבד שנאמר  "כי תבאו אל הארץ" וגו' ונוהגת בין בפני הבית בין שלא בפני הבית 

כל שהחזיקו בו עולי בבל עד כזיב אסור בעבודה וכל הספיחין שצומחין בו אסורין באכילה וכל שלא החזיקו בו אלא עולי מצרים בלבד שהוא מכזיב ועד הנהר ועד אמנה אף על פי שהוא אסור בעבודה בשביעית הספיחין שצומחין בו מתרים באכילה ומהנהר ומאמנה והלאה מתר בעבודה בשביעית 

סוריא אף על פי שאין שביעית נוהגת בה מן התורה גזרו עליה שתהיה אסורה בעבודה בשביעית כארץ ישראל כדי שלא יניחו ארץ ישראל וילכו וישתקעו שם אבל עמון ומואב ומצרים ושנער אף על פי שהם חיבות במעשרות מדבריהם אין שביעית נוהגת בהן 

עבר הירדן שביעית נוהגת בה מדבריהם וספיחי סוריא ועבר הירדן מתרין באכילה לא יהיו ארצות אלו חמורין מארץ ישראל שהחזיקו בה עולי מצרים 

עכו''ם שקנה קרקע בארץ ישראל וזרעה בשביעית פרותיה מתרין שלא גזרו על הספיחין אלא מפני עוברי עברה והעכו''ם אינן מצוין על השביעית כדי שנגזר עליהם 

עירות ארץ ישראל הסמוכות לספר מושיבים עליהם נאמן כדי שלא יפוצו עכו''ם ויבזו פרות שביעית 

פרות שביעית נתנו לאכילה ולשתיה ולסיכה ולהדלקת הנר ולצביעה מפי השמועה למדו  "תהיה" אף להדלקת נר ולצבע בה צבע 

לאכילה ולשתיה כיצד לאכל דבר שדרכו לאכל ולשתות דבר שדרכו לשתות כדין תרומה ומעשר שני 

ולא ישנה פרות מבריתן כדרך שאינו משנה בתרומה ומעשר שני דבר שדרכו לאכל חי לא יאכלנו מבשל ודבר שדרכו להאכל מבשל אין אוכלין אותו חי לפיכך אין שולקין אכלי בהמה ואינו מטפל לאכל תבשיל שנפסד והפת שעפשה כדרך שאינו אוכל בתרומה ומעשר 

ואין מבשלין ירק של שביעית בשמן תרומה שלא יביאנו לידי פסול ואם בשל מעט ואכלו מיד מתר שהרי לא הניחן כדי לבוא לידי פסול 

פרות המיחדין למאכל אדם אין מאכילין אותן לבהמה לחיה ולעופות הלכה הבהמה מאליה לתחת התאנה ואכלה אין מחיבין אותו להחזירה שנאמר  "ולבהמתך ולחיה אשר בארצך תהיה כל תבואתה לאכל" 

לסיכה כיצד לסוך דבר שדרכו לסוך לא יסוך יין וחמץ אבל סך הוא את השמן ולא יפטם את השמן ולא יסוך במרחץ אבל סך הוא מבחוץ ונכנס 

שמן של שביעית אין חוסמין בו תנור וכירים ואין סכין בו מנעל וסנדל ואין סכין אותו בידים טמאות נפל על בשרו משפשפו בידים טמאות ולא יסוך רגלו בתוך המנעל אבל סך הוא רגלו ולובש המנעל וסך גופו ומתעגל על גבי קטבליא 

להדלקת הנר כיצד שמדליק את הנר בשמן שביעית עצמו מכרו ולקח בו שמן אחר או שהחליף שמן בשמן שניהם אסורים בהדלקה שאין מדליקין בדמי שביעית ולא יתן השמן לתוך המדורה אלא מדליקו בנר 

לצביעה כיצד דברים שדרכן לצבע בהן אף על פי שהן מאכלי אדם צובעין בהן לאדם אבל אין צובעין לבהמה מפרות שביעית אפלו מאכלי בהמה שאין קדשת שביעית חלה על צבעי בהמה 

מיני כבוסים כגון ברית ואהל קדשת שביעית חלה עליהן ומכבסין בהן שנאמר  "והיתה שבת הארץ לכם" לכל צרכיכם אבל אין מכבסין בפרות שביעית ואין עושין מהם מלוגמא שנאמר והיתה שבת הארץ לכם לאכלה ולא למלוגמא ולא לזלוף ולא להקיא ולא למשרה ולא לכביסה 

כלל גדול אמרו בפרות שביעית כל שהוא מיחד למאכל אדם כגון חטים תאנים וענבים וכיוצא בהן אין עושין ממנו מלוגמא או רטיה וכיוצא בו אפלו לאדם שנאמר  "לכם לאכלה" כל שהוא מיחד לכם יהיה לאכלה ולא לרפואה וכל שאינו מיחד למאכל אדם כגון קוצין ודרדרין הרכים עושין מהן מלוגמא לאדם אבל לא לבהמה וכל שאינו מיחד לא לזה ולא לזה כגון הסאה והאזוב והקורנית הרי הוא תלוי במחשבתו חשב עליו לעצים הרי הוא כעצים לאכילה הרי הוא כפרות למאכל אדם ולמאכל בהמה נותנין עליו חמרי מאכל אדם שאין עושין מהן מלוגמא וחמרי מאכל בהמה שאין שולקין אותו 

מתר למכר אכלי אדם ואכלי בהמה ולקח בהם אכלי אדם אבל אין מוכרין אכלי בהמה לקח בהם אכלי בהמה אחרת ואין צריך לומר שאין מוכרין אכלי אדם לקח בהם אכלי בהמה ואם לקח בהן או החליף בהן אכלי אדם באכלי בהמה הרי הן כאכלי אדם שאין עושין מהן מלוגמא לאדם 

פרות שביעית אין מוציאין אותן מהארץ לחוצה לארץ ואפלו לסוריא ואין מאכילין אותן לא לעכו''ם ולא לשכיר ואם היה שכיר שבת או שכיר שנה או שכיר חדש או שקצץ מזונותיו עליו הרי הוא כאנשי ביתו ומאכילין אותו ומאכילין את האכסניא פרות שביעית 

אין בית דין פוסקין לאשה פרות שביעית מפני שזה כמשלם חוב מפרות שביעית אבל נזונת היא משל בעלה 

אין אוספין פרות שביעית כשהן בסר שנאמר  "תאכלו את תבואתה" אינה נאכלת עד שתעשה תבואה אבל אוכל מהן מעט בשדה כשהם פגין כדרך שאוכל בשאר שני שבוע ולא יכניס לאכל בתוך ביתו עד שיגיעו לעונת המעשרות 

ומאימתי יהיה מתר לאכל פרות האילן בשדה בשביעית הפגין של תאנים משיזריחו אוכל בהן פתו בשדה וכן כל כיוצא בהן הבסר משיוציא מים ואוכלו בשדה וכן כל כיוצא בו הזיתים משיכנסו סאה של זיתים רביעית שמן פוצע ואוכל בשדה הכניסו חצי לוג כותש וסך בשדה הכניס שליש מתר להכניס לביתו שהרי הגיעו לעונת המעשרות 

מתר לקץ אילנות לעצים בשביעית קדם שיהיה בהן פרי אבל משיתחיל לעשות פרי לא יקץ אותו שהרי מפסיד האכל ונאמר  "לכם לאכלה" ולא להפסד ואם הוציא פרות והגיעו לעונת המעשרות מתר לקץ אותו שהרי הוציא פרותיו ובטל דין שביעית ממנו 

ומאימתי אין קוצצין האילן בשביעית החרובין משישלשלו והגפנים משיגרעו והזיתים משינצו ושאר כל האילנות משיוציאו בסר ואין קוצצין את הכפניות בשביעית מפני שהוא הפסד פרי ואם אין דרכן להעשות תמרים אלא שיציץ מתר לקץ אותן כפניות 

אין שורפין תבן וקש של שביעית מפני שהוא ראוי למאכל בהמה אבל מסיקין בגפת ובזגין של שביעית 

מרחץ שהסקה בתבן ובקש של שביעית מתר לרחץ בה בשכר ואם אדם חשוב הוא אסור שמא יסיקו בה דברים אחרים בשבילו כדי שיהיה ריחה נודף ונמצאו מפסידין פרות שביעית 

הקלפין והגרעינין שמתרין בתרומה לזרים אין קדשת שביעית חלה עליהם והרי הן כעצים אלא אם כן ראויין לצביעה והקור קדשת שביעית חלה עליו 

הצורר תבלין של שביעית ונותן לתוך התבשיל אם בטל טעמן הרי אלו מתרין לכל דבר ואם נשאר בהן טעם עדין הם בקדשת שביעית 

אין נותנין תבן וקש של שביעית לא לתוך הכר ולא לתוך הטיט ואם נתן הרי זה כמבער תנור שהסיקוהו בתבן ובקש של שביעית יוצן ומשתרד רביעה שניה במוצאי שביעית נהנין ושורפין בתבן ובקש של שביעית 

אין עושין סחורה בפרות שביעית ואם רצה למכר מעט מפרות שביעית מוכר ואותן הדמים הרי הן כפרות שביעית וילקח בהן מאכל ויאכל בקדשת שביעית ואותו הפרי הנמכר הרי הוא בקדשתו כשהיה 

לא יהיה לוקח ירקות שדה ומוכר ולא יצבע מקלפי שביעית בשכר מפני שזה עושה סחורה בפרות שביעית לקח ירקות לאכל והותיר מתר למכר המותר והדמים שביעית וכן אם לקט ירקות לעצמו ולקח מהן בנו או בן בתו ומכר הרי זה מתר והדמים דמי שביעית 

כשמוכרין פרות שביעית אין מוכרין אותן לא במדה ולא במשקל ולא במנין כדי שלא יהיה כסוחר פרות בשביעית אלא מוכר המעט שמוכר אכסרה להודיע שהוא הפקר ולוקח הדמים לקנות בהן אכל אחר 

ואוגד דברים שדרכן להאגד לבית למכר בשוק אכסרה כדרך שאוגדין להביא לבית לא כדרך שאוגדין לשוק כדי שלא יהיה כמוכר בצמצום ודברים שאין דרכן להאגד אלא לשוק לא יאגד אותן 

פרות חוצה לארץ שנכנסו לארץ לא יהיו נמכרים במדה או במשקל או במנין אלא כפרות הארץ אכסרה ואם היו נכרין שהם מחוצה לארץ מתר 

חמר בשביעית מבהקדש שהפודה את ההקדש יצא הקדש לחלין ויתפשו הדמים תחתיו והשביעית אינה כן אלא המוכר פרות שביעית יתפשו הדמים ויעשו כפרות שביעית והפרות עצמן לא נתחללו ונעשו כפרות שאר שנים שנאמר בה  "תהיה" בהויתה תהא לעולם ולפי שנקראת  "קדש" תופשת דמיה נמצאת אומר האחרון נתפש בשביעית והפרי עצמו הוא כמו שהיה 

כיצד לקח בפרות שביעית או בדמיהן בשר נעשה הבשר כאותן הפרות ואוכלו כפרות שביעית וצריך לבער אותן בשעת בעור השביעית לקח באותו בשר או בדמיו דגים יצא הבשר ונתפשו הדגים לקח בדגים או בדמיהן שמן יצאו דגים ונתפש שמן לקח בשמן או בדמיו דבש יצא שמן ונתפש דבש וצריך לבער הפרות הראשונות עם הדבש האחרון כדרך שמבערין פרות שביעית ואין עושין משניהם מלוגמא ולא מפסידין אותן כשאר פרות שביעית 

אין שביעית מתחללת אלא על דרך מקח במה דברים אמורים בפרי ראשון אבל בפרי שני מתחלל בין דרך מקח בין דרך חלול 

וכשמחללין פרי הנלקח שנית אין מחללין אותו על בהמה חיה ועוף חיים שמא יניחם ויגדל מהם עדרים ואין צריך לומר שביעית עצמה אבל מחללין אותן הפרות על השחוטים 

דמי שביעית אין פורעין מהם את החוב ואין עושין בהן שושבינות ואין משלמין מהן תגמולין ואין פוסקין מהן צדקה לעניים בבית הכנסת אבל משלחין מהן דברים של גמילות חסדים וצריך להודיע וכן אין לוקחין מהם עבדים וקרקעות ובהמה טמאה ואם לקח יאכל כנגדן כדרך שעושה במעשר שני ואין מביאין מהן קני זבים וזבות ויולדות וחטאות ואשמות ואם הביא יאכל כנגדן ואין סכים כלים ועורות בשמן של שביעית ואם סך יאכל כנגדן 

אין נותנין מהן לא לבלן ולא לספר ולא לספן ולא לשאר האמנין אבל נותן הוא למי שדולה מים מן הבור להשקותו מים ומתר לתן מפרות שביעית או מדמיהן לאמנין מתנת חנם 

האומר לפועל הא לך איסר זה ולקט לי ירק היום שכרו מתר ואינו כדמי שביעית אלא מוציאו בכל מה שירצה ולא קנסו הפועל להיות שכרו כדמי שביעית ואם אמר לו לקט לי בו היום ירק הרי זה כדמי שביעית ואינו מוציאו אלא באכילה ושתיה כפרות שביעית 

החמרים העושים בפרות שביעית מלאכת שביעית האסורה כגון שהביאו יותר מדאי הרי שכרן כדמי שביעית ודבר זה קנס להם ומפני מה קנסו בשכר החמרים ולא קנסו בשכר הפועל מפני ששכרו מעט לא קנסו בו משום כדי חייו 

הלוקח מן הנחתום ככר בפונדיון ואמר לו בשעת לקיחה כשאלקט ירקות שדה אביא לך בו הרי זה מתר ואותו הככר הרי הוא כפרות שביעית ואם לקח ממנו סתם לא ישלם לו מדמי שביעית שאין פורעין חוב מהן 

אוכלין פרות שביעית בטובה ושלא בטובה בטובה כיצד שיתן לו פרות שביעית כמו שעשה עמו טובה שנתן לו או שיכניסו לגנתו לאכל כמי שעשה לו טובה ומי שנתנו לו פרות שביעית במתנה או שנפלו לו בירשה הרי זה אוכלם כדרך שאוכל פרות שאוסף אותן הוא בעצמו מן השדה 

פרות שביעית אין אוכלין מהן אלא כל זמן שאותו המין מצוי בשדה שנאמר  "ולבהמתך ולחיה אשר בארצך תהיה כל תבואתה לאכל" כל זמן שחיה אוכלת ממין זה מן השדה אתה אוכל ממה שבבית כלה לחיה מן השדה חיב לבער אותו המין מן הבית וזהו בעור של פרות שביעית 
כיצד הרי שהיו לו גרוגרות שביעית בתוך ביתו אוכל מהן כל זמן שהתאנים באילנות בשדה כלו התאנים מן השדה אסור לאכל מאותן שבבית אלא מבער אותן 
היו לו פרות מרבין מחלקן מזון שלש סעדות לכל אחד ואחד ואסור לאכל אחר הבעור בין לעניים בין לעשירים ואם לא מצא אכלין בשעת הבעור שורף באש או משליך לים המלח ומאבדן לכל דבר שמאבד 
היו לו צמוקין של שביעית וכלו הענבים מן השדה מן הגגות והפרדסים שהן הפקר אף על פי שעדין יש ענבים בגפנים שבתוך החצרות אינו אוכל מן הצמוקין מפני ענבים אלו שבחצר לפי שאינן מצויין לחיה אבל אם יש ענבים קשים ביותר שאינן נגמרין אלא בסוף השנה הרי זה אוכל מן הצמוקין בשבילן וכן כל כיוצא בזה 
אילן שעושה פרות שתי פעמים בשנה והיו לו מפרותיו הראשונות הרי זה אוכל מהן כל זמן שפרות שניות מצויות בשדה שהרי מאותו המין בשדה אבל פרות הסתו אין אוכלים בשבילן מפני שדומין לפרות של שנה אחרת 
הכובש שלשה כבשים בחבית אחת כל שכלה מינו מן השדה יבער מינו מן החבית ואם התחיל בה הרי הכל כמבער וכשם שמבער אכלי אדם כך מבער אכלי בהמה מן הבית ואינו מאכילן לבהמה אם כלה אותו המין מן השדה 
וכשם שמבערין את הפרות כך מבערין את הדמים כיצד הרי שמכר רמונים של שביעית והרי הוא אוכל בדמיהן וכלו הרמונים מן האילנות שבשדה ונשאר אצלו מן הדמים שמכר בהן חיב לבערן 
כיצד עושה קונה בהן מאכלות ומחלקן מזון שלש סעדות לכל אחד ואחד או ישליכם לים המלח אם לא מצא אוכלין 
שלש ארצות לבעור ארץ יהודה כלה ההר והשפלה והעמק ארץ אחת עבר הירדן כלו שפלת לוד והר שפלת לוד ומבית חורון עם הים ארץ אחת והגליל כלו העליון והתחתון ותחום טבריא ארץ אחת ואוכלין בכל אחת ואחת משלשתן עד שיכלה האחרון שבה 
כיצד היו לו פרות בארץ יהודה אוכל מהן כל זמן שיש מאותו המין בכל ארץ יהודה כלה וכן אם היו לו פרות גליל וכן בעבר הירדן 
ושלש ארצות אלו כלן חשובות כארץ אחת לחרובין ולזיתים ולתמרים ואוכלין בתמרים עד שיכלה האחרון שבצער ואימתי הוא כלה עד הפורים ואוכלין בזיתים עד העצרת ובענבים עד הפסח של מוצאי שביעית ובגרוגרות עד החנכה 
המוליך פרות שביעית ממקום שכלו למקום שלא כלו או ממקום שלא כלו למקום שכלו חיב לבער לפי שנותנין עליו חמרי מקום שיצא משם וחמרי מקום שהלך לשם ופרות הארץ שיצאו לחוצה לארץ מתבערים במקומן ולא יעבירם ממקום למקום 
כלל גדול אמרו בשביעית כל שהוא מאכל אדם או מאכל בהמה או ממין הצובעין אם אינו מתקים בארץ יש לו ולדמיו שביעית וחיב בבעור הוא ודמיו כגון עלי הלוף השוטה ועלי הדנדנה והעלשין מאכל אדם וכגון החוחים והדרדרין מאכל הבהמה וכגון אסטס וקוצה ממין הצובעין ואם היה מתקים בארץ כגון הפואה והרכפה ממין הצובעין אף על פי שיש לו שביעית ולדמיו שביעית אין להם בעור ולא לדמיהם שהרי מתקים בארץ אלא נהנין וצובעין בו עד ראש השנה 
וכל שאינו מיחד לא למאכל אדם ולא למאכל בהמה ואינו ממין הצובעים הואיל ואינו לעצים יש לו ולדמיו שביעית אבל אין להם בעור אף על פי שאינו מתקים בארץ אלא נהנין בו או בדמיו עד ראש השנה כגון עקרי הלוף השוטה ועקר הדנדנה והעקרבנין 
קלפי רמון והנץ שלו קלפי אגוזים והגרעינין יש להם שביעית ולדמיהם שביעית אבל אין להם בעור ולא לדמיהם לולבי זרדים והחרובים יש להם ולדמיהם שביעית ובעור לולבי האלה והבטנה והאטדין יש להן ולדמיהן שביעית אבל אין להם בעור אבל לעלים שלהן יש בעור 
איזו היא שעת בעור העלין בעת שיבולו ונושרין מאילנותיהן עלי זיתים ועלי קנים ועלי חרובין אין להם בעור לפי שאינן נובלות וכלות 
ועד מתי יהיה אדם רשאי ללקט עשבים לחין בשביעית עד שייבש המתוק ויגבב עשבים יבשים עד שתרד רביעה שניה במוצאי שביעית 
ועד מתי יהיו העניים מתרין להכנס בפרדסות במוצאי שביעית לאסוף פרות שביעית עד שתרד רביעה שניה 
הורד והכפר והלטם יש להן ולדמיהן שביעית הקטף והוא שרף היוצא מהאילנות מן העלים ומהעקרים אין לו שביעית והיוצא מן הפגים יש לו ולדמיו שביעית 
במה דברים אמורים באילן מאכל אבל באילן סרק אף היוצא מן העלין ומן העקרים כפרי שלהן ויש לו ולדמיו שביעית 
הכובש ורד שביעית בשמן של ששית ילקט את הורד והשמן מתר כבשו בשמן של מוצאי שביעית חיב לבער השמן שהרי הורד יבש הוא וכבר נתחיב בבעור 
חרובין של שביעית שכבשן ביין ששית או ביין מוצאי שביעית חיב לבער היין שהרי טעם פרות שביעית בו זה הכלל פרות שביעית שנתערבו בפרות אחרות מין במינו בכל שהוא ושלא במינו בנותן טעם 
כדרך שאסור לעבד הארץ בשביעית כך אסור לחזק ידי ישראל שעובדין אותה או למכר להן כלי עבודה לפי שאסור לחזק ידי עוברי עברה 

ואלו כלים שאין האמן רשאי למכרן בשביעית למי שחשוד על השביעית מחרשה וכל כליה העל והמזרה והדקר זה הכלל כל שמלאכתו מיחדת למלאכה שאסורה בשביעית אסור למכרו לחשוד ולמלאכה שאפשר שתהיה אסורה ותהיה מתרת מתר למכרו לחשוד 

כיצד מוכר הוא לו המגל והעגלה וכל כליה שאם יקצר בו מעט ויביא על העגלה מעט הרי זה מתר ואם יקצר כדרך הקוצרין או יביא כל פרות שדהו אסור 

ומתר למכר סתם למי שאינו חשוד אפלו דבר שמלאכתו מיחדת למלאכה האסורה בשביעית שהרי אפשר שקנה בשביעית לעשות לו מלאכה לאחר שביעית 

היוצר מוכר חמש כדי שמן וחמשה עשר כדי יין ומתר למכר לעכו''ם יתר מזה ואינו חושש שמא ימכר לישראל ומוכר כדים רבים לישראל בחוצה לארץ ואינו חושש שמא יביאם לארץ 

ומוכר לחשוד פרה חורשת בשביעית שהרי אפשר לשחטה ומוכר לו שדהו שהרי אפשר שיובירה אבל לא ימכר לו שדה האילן אלא אם כן פסק עמו על מנת שאין לו באילן ומשאילו סאה למדד בה אף על פי שהוא יודע שיש לו גרן שהרי אפשר שימדד בה בתוך ביתו ופורט לו מעות אף על פי שהוא יודע שיש לו פועלים וכלן בפרוש אסורים 

וכן משאלת אשה לחברתה החשודה על השביעית נפה וכברה רחים ותנור אבל לא תבר ולא תטחן עמה 

מחזיקין ידי עכו''ם בשביעית בדברים בלבד כגון שראהו חורש או זורע אומר לו תתחזק או תצליח וכיוצא בדברים אלו מפני שאינם מצוין על שביתת הארץ אבל לא יסעדנו ביד ומתר לרדות עמהן הכורת וחוכרין מהן נירין לפי שאינן בני חיוב כדי לקנס אותן 

מתר לעשות בסוריא בתלוש אבל לא במחבר כיצד דשין וזורין ודורכין ומעמרין אבל לא קוצרין ולא בוצרין ולא מוסקין וכן כל כיוצא באלו 

כשם שאסור לעשות סחורה בפרות שביעית או לשמרן כך אסור לקח מעם הארץ לפי שאין מוסרין דמי שביעית לעם הארץ ואפלו כל שהוא שמא לא יאכל אותן בקדשת שביעית 

הלוקח לולב מעם הארץ בשביעית נותן לו אתרוג מתנה ואם לא נתן לו מבליע לו דמי אתרוג בדמי לולב 

במה דברים אמורים בזמן שהיה מוכר פרות שכמותן בשמור כגון תאנים ורמונים וכיוצא בהן אבל היה מוכר פרות שחזקתן מן ההפקר כגון הפיגם והירבוזין והשוטים והחלגלוגות והכסבר של הרים וכיוצא בהן הרי זה מתר לקח ממנו מעט כדמי שלש סעדות בלבד משום כדי חייו של מוכר 

וכל דבר שאינו חיב במעשרות כגון שום בעל בכי ובצל של רכפה וגריסין הקלקיות ועדשים המצריות וכן זרעוני גנה שאינן נאכלות כגון זרע לפת וצנון וכיוצא בהן הרי אלו נלקחין מכל אדם בשביעית 

במה דברים אמורים בעם הארץ סתם אבל מי שהוא חשוד לעשות סחורה בפרות שביעית או לשמר פרותיו ולמכר מהן אין לוקחין ממנו דבר שיש עליו זקת שביעית כלל ואין לוקחין ממנו פשתן אפלו סרוק אבל לוקחין ממנו טווי ושזור 

החשוד על השביעית אינו חשוד על המעשרות והחשוד על המעשרות אינו חשוד על השביעית שאף על פי שזה וזה מן התורה מעשר טעון הבאת מקום מה שאין כן בשביעית ושביעית אין לה פדיון מה שאין כן במעשר 

החשוד על הטהרות אינו חשוד לא על המעשר ולא על השביעית שהאכל הטמא הזה שמכרו בחזקת טהור אינו מטמא אחרים אלא מדברי סופרים והחשוד לדברי סופרים אינו חשוד לדברי תורה 

כל החשוד על דבר אף על פי שאינו נאמן על של עצמו נאמן הוא על של אחרים חזקה אין אדם חוטא לאחרים לפיכך החשוד על הדבר דנו ומעידו 

הכהנים חשודין על השביעית לפי שהם אומרים הואיל והתרומות מתרות לנו אף על פי שהן אסורין על הזרים במיתה קל וחמר פרות שביעית לפיכך סאה תרומה שנפלה למאה סאה של פרות שביעית תעלה נפלה לפחות ממאה ירקבו הכל ולא ימכרו לכהנים ככל מדמע לפי שהם חשודין על השביעית 

הצבענין והפטמין לוקחין מרסן מכל מקום ואינן חוששין שמא מספיחי שביעית הוא 

גבאי קפה בשביעית לא יהיו מדקדקין בחצרות של אוכלין שביעית ואם נתנו להן פת מתרת ואין חוששין לה שמא מספיחי שביעית הוא שלא נחשדו ישראל להיות נותנין אלא או מעות שביעית או ביצים הנלקחות בדמי שביעית ומתר ללוות מן העניים פרות שביעית ומחזירין להן פרות בשנה שמינית 

מצות עשה להשמיט המלוה בשביעית שנאמר  "שמוט כל בעל משה ידו" והתובע חוב שעברה עליו שביעית עבר על לא תעשה שנאמר  "לא יגש את רעהו ואת אחיו" 

אין שמטת כספים נוהגת מן התורה אלא בזמן שהיובל נוהג שיש שם שמטת קרקע שהרי ישוב הקרקע לבעליו בלא כסף ודבר זה קבלה הוא אמרו חכמים בזמן שאתה משמט קרקע אתה משמט כספים בכל מקום בין בארץ בין בחוצה לארץ ובזמן שאין שם שמטת קרקע אין אתה משמט כספים בשביעית אפלו בארץ 

ומדברי סופרים שתהא שמטת כספים נוהגת בזמן הזה בכל מקום ואף על פי שאין היובל נוהג כדי שלא תשתכח תורת שמטת הכספים מישראל 

אין שביעית משמטת כספים אלא בסופה שנאמר  "מקץ שבע שנים תעשה" שמטה וזה דבר השמטה ושם הוא אומר  "מקץ שבע שנים במעד שנת השמטה בחג הסכות" מה שם אחר שבע אף השמטת כספים אחר שבע לפיכך הלוה את חברו בשביעית עצמה גובה חובו כל השנה וכשתשקע חמה בלילי ראש השנה של מוצאי שביעית אבד החוב 

שחט את הפרה וחלקה על דעת שהיום ראש השנה של מוצאי שביעית ונתעבר אלול ונמצא אותו היום סוף שביעית אבדו הדמים שהרי עברה שביעית על החוב 

שביעית משמטת את המלוה ואפלו מלוה שבשטר שיש בו אחריות נכסים הרי זה משמט ואם סים לו שדה בהלואתו אינו משמיט והשביעית משמטת את השבועה שנאמר  "לא יגש" מכל מקום לא לשלם ולא להשבע 

במה דברים אמורים בשבועת הדינין וכל כיוצא בה מדברים שאם יודה בהן שביעית משמטתן אבל שבועת השומרין והשתפין וכיוצא בהן משבועות שאם יודה ישלם הרי זה ישבע אחר השמטה 

הלוהו ותבעו וכפר בו והגיע השמטה והוא בכפירתו והודה אחר שעברה שביעית או שבאו עליו עדים אחר השביעית אין השביעית משמטת 

המלוה את חברו וקבע לו זמן לעשר שנים אינו משמט אף על פי שהוא בא לידי  "לא יגש" הרי הוא עתה אינו יכול לנגש התנה עמו שלא יתבענו שביעית משמטת 

המלוה את חברו והתנה עמו שלא תשמטנו שביעית הרי זה נשמט שאינו יכול לבטל דין השביעית התנה עמו שלא ישמט הוא חוב זה ואפלו בשביעית תנאו קים שכל תנאי שבממון קים ונמצא זה חיב עצמו בממון שלא חיבתו תורה שהוא חיב 

הקפת החנות אינה נשמטת ואם עשאה מלוה נשמטת שכר שכיר אינו נשמט ואם זקפו עליו במלוה נשמט 

קנסות של אונס ושל מפתה והמוציא שם רע אינם נשמטין ואם זקפן במלוה נשמטים ומאימתי נזקפין במלוה משעת העמדה בדין 

המגרש את אשתו קדם השמטה אין כתבתה נשמטת ואם פגמתה או זקפתה עליו במלוה נשמטת 

המלוה על המשכון אינו משמיט והוא שיהיה החוב כנגד המשכון ואם היה יתר משמיט היתר 

המוסר שטרותיו לבית דין ואמר להם אתם גבו לי חובי זה אינו נשמט שנאמר  "ואשר יהיה לך את אחיך" וזה בית דין תובעין אותו וכן בית דין שחתכו את הדין וכתבו איש פלוני אתה חיב לתן לזה כך וכך אינו נשמט שזה כגבוי הוא וכאלו בא לידו ואינו כמלוה 

כשראה הלל הזקן שנמנעו מלהלוות זה את זה ועוברין על הכתוב בתורה  "השמר לך פן יהיה דבר" וגו' התקין פרוזבול כדי שלא ישמט החוב עד שילוו זה את זה ואין הפרוזבול מועיל אלא בשמטת כספים בזמן הזה שהיא מדברי סופרים אבל שמטה של תורה אין הפרוזבול מועיל בה 

אין כותבין פרוזבול אלא חכמים גדולים ביותר כבית דינו של רבי אמי ורבי אסי שהן ראויין להפקיע ממון בני אדם אבל שאר בתי דינין אין כותבין 

זהו גופו של פרוזבול מוסרני לכם פלוני ופלוני הדינין שבמקום פלוני שכל חוב שיש לי שאגבנו כל זמן שארצה והדינין או העדים חותמין מלמטה 

אין כותבין פרוזבול אלא על הקרקע אם אין קרקע ללווה מוכר לו המלוה כל שהוא בתוך שדהו אפלו קלח של כרוב השאילו מקום לתנור או לכירה כותבין עליו פרוזבול היתה לו שדה ממשכנת כותבין עליה פרוזבול 

כותבין לאיש על נכסי אשתו וליתומים על נכסי אפטרופוס אין לו קרקע ולערב יש לו קרקע כותבין עליה פרוזבול היה לו חוב על חברו ויש לחברו קרקע הואיל והוא תחת שעבודו כותב עליו פרוזבול 

אחד שלוה מחמשה צריכים פרוזבול לכל אחד ואחד וחמשה שלוו מאחד דיו פרוזבול אחד לכלן 

כתב הפרוזבול תחלה ואחר כך הלוה אינו מועיל אלא משמיט עד שיכתב הפרוזבול אחר שהלוה נמצאת אומר שכל מלוה הקודמת לפרוזבול אינה נשמטת בפרוזבול זה ואם הפרוזבול קודם למלוה נשמטת בפרוזבול זה 

לפיכך פרוזבול המקדם כשר והמאחר פסול כיצד כתבו בניסן והקדים זמנו מאדר כשר שהרי הורע כחו שאינו משמיט אלא עד אדר אבל אם אחר זמנו וכתבו מאיר פסול שהרי מיפה כחו שאינו משמיט עד איר שלא כדין שאין דינו שלא ישמיט אלא עד ניסן בשעת מסירת הדברים לבית דין 

המוציא שטר חוב אחר שביעית ואין עמו פרוזבול אבד חובו ואם אמר היה לי ואבד נאמן שמזמן הסכנה ואילך בעל חוב גובה שלא בפרוזבול ולא עוד אלא כשיביא בעל חוב את שטרו או כשיבוא לתבע במלוה על פה אומרים לנתבע שלם לו ואם טען הנתבע ואמר איה פרוזבול שלו אומרים לתובע היה לך פרוזבול ואבד אם אמר הן נאמן ואם הודה שלא כתב פרוזבול אבד חובו והיתומים אינן צריכין פרוזבול 

הוציא פרוזבול וטען הנתבע ואמר מלוה זו שהוא תובע אחר פרוזבול זה היתה והתובע אומר קדם פרוזבול היתה התובע נאמן שאלו אמר היה לי ואבד נאמן ואף על פי שאין אנו יודעין זמן הפרוזבול שאבד 

טען הנתבע ואמר מלוה יש לו אצלי והתובע אומר לא כי אלא הקפת חנות היא שאינה נשמטת שהרי לא זקפתי מלוה הרי זה נאמן שהרי אם ירצה יאמר מלוה היתה ופרוזבול היה לי ואבד שכיון שתקנו חכמים פרוזבול חזקה היא שאין אדם מניח דבר מתר ואוכל דבר אסור 

תלמידי חכמים שהלוו זה את זה ומסר דבריו לתלמידים ואמר מוסרני לכם שכל חוב שיש לי שאגבנו כל זמן שארצה אינו צריך לכתב פרוזבול מפני שהן יודעים שהשמטת כספים בזמן הזה מדבריהם ובדברים בלבד היא נדחית 

כל המחזיר חוב שעברה עליו שביעית רוח חכמים נוחה הימנו וצריך המלוה לומר למחזיר משמיט אני וכבר נפטרת ממני אמר לו אף על פי כן רצוני שתקבל יקבל ממנו שנאמר  "לא יגש" והרי לא נגש ואל יאמר לו בחובי אני נותן לך אלא יאמר לו שלי הם ובמתנה אני נותן לך 

החזיר לו חובו ולא אמר לו כן מסבב עמו בדברים עד שיאמר לו שלי הם ובמתנה נתתים לך ואם לא אמר לא יקבל ממנו אלא יטל מעותיו וילך לו 

מי שנמנע מלהלוות את חברו קדם השמטה שמא יתאחר החוב שלו וישמט עבר בלא תעשה שנאמר השמר לך וגו' וחטא גדול הוא שהרי הזהירה עליו תורה בשני לאוין שנאמר  "השמר לך פן" וגו' וכל מקום שנאמר השמר או פן או אל הרי זה מצות לא תעשה והתורה הקפידה על מחשבה רעה זו וקראתו  "בליעל" והרי הוסיף הכתוב להזהיר ולצוות שלא ימנע אלא יתן שנאמר  "נתון תתן לו ולא ירע לבבך בתתך לו" וגו' והבטיח הקדוש ברוך הוא בשכר מצוה זו בעולם הזה שנאמר  "כי בגלל הדבר הזה יברכך" וגו' 

מצות עשה לספר שבע שבע שנים ולקדש שנת החמשים שנאמר  "וספרת לך שבע שבתת שנים" וגו'  "וקדשתם את שנת החמשים" ושתי מצות אלו מסורין לבית דין הגדול בלבד 

ומאימתי התחילו למנות מאחר ארבע עשרה שנה משנכנסו לארץ שנאמר  "שש שנים תזרע שדך ושש שנים תזמר כרמך"  בכבוש הארץ ושבע שנים בחלוק נמצאת אומר בשנת שלש וחמש מאות ואלפים ליצירה מראש השנה מאחר מולד אדם הראשון שהיא שנה שניה ליצירה התחילו למנות ועשו שנת עשר וחמש מאות ליצירה שהיא שנת אחת ועשרים משנכנסו לארץ שמטה ומנו שבע שמטות וקדשו שנת החמשים שהיא שנת ארבע וששים משנכנסו לארץ 

שבעה עשר יובלים מנו ישראל משנכנסו לארץ ועד שיצאו ושנה שיצאו בה שחרב הבית בראשונה מוצאי שביעית היתה ושנת שש ושלשים ביובל היתה שארבע מאות שנה ועשר שנים עמד בית ראשון כיון שחרב הבית בטל מנין זה משבטלה נשארה הארץ חרבה שבעים שנה ונבנה בית שני וארבע מאות ועשרים שנה עמד ובשנה השביעית מבנינו עלה עזרא והיא הביאה השניה ומשנה זו התחילו למנות מנין אחר ועשו שנת י''ג לבנין בית שני שמטה ומנו שבע שמטות וקדשו שנת החמשים אף על פי שלא היתה שם יובל בבית שני מונין היו אותו כדי לקדש שמטות 

נמצאת למד שהשנה שחרב בה הבית באחרונה שתחלתה מתשרי שאחר החרבן כשני חדשים שהרי מתשרי הוא המנין לשמטים וליובלות אותה השנה מוצאי שביעית היתה ושנת ט''ו מן היובל התשיעי היתה ולפי חשבון זה שנה זו שהיא שנת אלף ומאה ושבע לחרבן שהיא שנת שמונים ושבעה ואלף וארבע מאות למנין שטרות שהיא שנת שש ושלשים ותשע מאות וארבעת אלפים ליצירה היא שנת שמטה והיא שנת אחת ועשרים מן היובל 

אבל כל הגאונים אמרו שמסרת היא בידיהם איש מפי איש שלא מנו באותן השבעים שנה שבין חרבן בית ראשון ובנין בית שני אלא שמטות בלבד בלא יובל וכן משחרב באחרונה לא מנו שנת החמשים אלא שבע שבע בלבד מתחלת שנת החרבן וכן עולה בגמרא עבודה זרה חשבון זה שהוא קבלה 

ושנת השמטה ידועה היא ומפרסמת אצל הגאונים ואנשי ארץ ישראל וכלן לא מנו אלא לשני חרבן משליכין אותן שבע שבע ולפי חשבון זה תהי שנה זו שהיא שנת שבע ומאה ואלף לחרבן מוצאי שביעית ועל זה אנו סומכין וכפי החשבון זה אנו מורין לענין מעשרות ושביעית והשמטת כספים שהקבלה והמעשה עמודים גדולים בהוראה ובהן ראוי להתלות 

שנת יובל אינה עולה ממנין שני השבוע אלא שנת תשע וארבעים שמטה ושנת חמשים יובל ושנת חמשים ואחת תחלת שש שנים של שבוע וכן בכל יובל ויובל 

משגלה שבט ראובן ושבט גד וחצי שבט מנשה בטלו היובלות שנאמר  "וקראתם דרור בארץ לכל ישביה" בזמן שכל יושביה עליה והוא שלא יהיו מערבבין שבט בשבט אלא כלן יושבין כתקנן בזמן שהיובל  נוהג בחוצה לארץ שנאמר  "יובל היא" בכל מקום בין בפני הבית בין שלא בפני הבית 

ובזמן שהיובל נוהג נוהג דין עבד עברי ודין בתי ערי חומה ודין שדה חרמים ודין שדה אחזה ומקבלין גר תושב ונוהגת שביעית בארץ והשמטת כספים בכל מקום מן התורה ובזמן שאין היובל  אינו נוהג אחד מכל אלו חוץ משביעית בארץ והשמטת כספים בכל מקום מדבריהם כמו שבארנו 

מצות עשה לתקע בשופר בעשירי לתשרי בשנת היובל ומצוה זו מסורה לבית דין תחלה  "והעברת שופר תרועה" וכל יחיד ויחיד חיב לתקע שנאמר  "תעבירו שופר" ותוקעין בשופר תשע כדרך שתוקעין בראש השנה ומעבירין שופר בכל גבול ישראל 

שופר של יובל ושל ראש השנה אחד הוא לכל דבר ואחד ראש השנה ואחד היובל לתקיעות אלא שביובל תוקעין בין בבית דין שקדשו בו את החדש בין בבית דין שלא קדשו בו את החדש וכל יחיד ויחיד חיב לתקע כל זמן שבית דין יושבין ושלא בפני בית דין 

ובראש השנה שחל להיות בשבת לא היו תוקעין אלא בבית דין שקדשו בו את החדש ואין כל יחיד ויחיד תוקע אלא בפני בית דין 

שלשה דברים מעכבין ביובל תקיעה ושלוח עבדים והחזרת שדות לבעליהן וזו היא שמטת קרקע 

מראש השנה עד יום הכפורים לא היו עבדים נפטרים לבתיהן ולא משתעבדין לאדוניהן ולא השדות חוזרות לבעליהן אלא עבדים אוכלין ושותים ושמחים ועטרותיהם בראשיהם כיון שהגיע יום הכפורים תקעו בית דין בשופר נפטרו עבדים לבתיהן וחזרו שדות לבעליהן 

דין היובל בשביתת הארץ ודין השמטה אחד הוא לכל דבר כל שאסור בשביעית מעבודת הארץ אסור בשנת יובל וכל שמתר בשביעית מתר ביובל ומלאכות שלוקין עליהן בשביעית לוקין עליהן ביובל ודין פרות שנת יובל באכילה ובמכירה ובבעור כדין פרות שביעית לכל דבר 

יתרה שביעית על היובל שהשביעית משמטת כספים ולא יובל ויותר יובל על השביעית שהיובל מוציא עבדים ומשמיט קרקע וזהו דין מכירת שדות האמורות בתורה והיא מצות עשה שנאמר  "גאלה תתנו לארץ" יובל משמט קרקע בתחלתו ושביעית אינה משמטת כספים אלא בסופה כמו שבארנו 

ארץ ישראל המתחלקת לשבטים אינה נמכרת לצמיתות שנאמר  "והארץ לא תמכר לצמתת" ואם מכר לצמיתות שניהם עוברין בלא תעשה ואין מעשיהן מועילין אלא תחזר השדה לבעליה ביובל 

והמוכר שדהו לששים שנה אינה יוצאה ביובל שאין חוזר ביובל אלא דבר הנמכר סתם או הנמכר לצמיתות 

לא ימכר אדם ביתו או שדה אחזתו אף על פי שהם חוזרין אחר זמן אלא אם כן העני שנאמר  "וכי ימוך אחיך ומכר מאחזתו" אבל למכר ולהניח הדמים בכיסו או לעשות בהן סחורה או לקח בהן כלים או עבדים ובהמה אינו רשאי אלא למזונות בלבד ואם עבר ומכר מכל מקום הרי אלו מכורין 

ודנין בבית דין בתי ערי חומה ובשדה דין שדה אחזה דין מוכר שדה אחזתו לחשב את הדמים לפי השנים הנשארות ליובל ובכל עת שירצה לפדות מחשב עם הלוקח על השנים שאכל וגורע מדמי המוכר ומחזיר לו השאר 

כיצד הרי הנשאר ליובל עשר שנים ומכר לו שדה במאה דינר אכלה הלוקח שלש שנים ורצה המוכר לגאל נותן לו שבעים דינר ומחזיר שדהו וכן אם אכלה שש שנים נותן לו ארבעים דינר ומחזיר לו שדהו לא גאלה אלא הניחה ביד הלוקח עד שנת היובל תחזר לבעלים בלא דמים שנאמר  "במספר שני תבואת ימכר לך" 

מכרה לו והיא מלאה פרות ולאחר שתי שנים גאלה אינו יכול לומר לו החזירנה לי מלאה פרות כמו שמכרתי לך לפיכך אם מכרה לו מלאה פרות לפני ראש השנה וגאלה אחר שתי שנים הרי זה אוכל שלש תבואות בשתי השנים ואינו מחשב עמו אלא לפי שתי שנים בלבד שנאמר  "על פי השנים" לא על פי התבואות 

הקנים והזמורות ופרות שקמה שבתוכה הרי הן של לוקח כשאר הפרות שלה אבל אילן שנכסח או שיבש שניהן אסורין בו כיצד יעשה ימכר וילקח בדמיו קרקע והלוקח אוכל פרותיה עד שתגאל השדה מידו 

הלוקח שדה אחזה ונטעה אילנות והשביחה כשהיא חוזרת ביובל שמין שבח האילנות שבתוכה ונותן בעל השדה דמי השבח ללוקח שנאמר  "ויצא ממכר בית" ממכר חוזר ולא השבח 

המוכר את שדהו בזמן שהיובל נוהג כמו שבארנו אינו מתר לגאל לפחות משתי שנים שנאמר  "במספר שני תבואת ימכר לך" ואפלו רצה הלוקח אסור שנאמר  "במספר שנים אחר היובל תקנה מאת עמיתך" אין פחות משתי שנים מעת לעת מיום המכירה 

וצריך שיאכל הלוקח שתי תבואות בשתי שנים ואחר כך יגאל שנאמר  "שני תבואות" לפיכך אם היתה אחת משתי השנים שביעית או שנת שדפון או ירקון אינה עולה מן המנין 

הניחה הלוקח בורה שנה ואכלה שנה או אכלה שנה ונרה שנה ולא זרעה הרי אלו עולין למנין מכרה בשנת יובל עצמה אינה נמכרת והדמים חוזרין לבעלים 

מכרה שנה אחת לפני היובל הרי הלוקח אוכל אותה שנה שניה אחר היובל שנאמר  "שני תבואת" 

מכר נקעים מלאים מים או סלעים שאינם ראויין לזריעה הרי זה פודה בפחות משתי שנים שנאמר  "במספר שני תבואת" שדה הראוי לתבואה היא שאינה נגאלת אלא אחר שתי שנים ואם לא גאלה אף על פי שאינה ראויה לזריעה חוזרת לבעלים ביובל 

מכר אילנות אין נגאלין לפחות משתי שנים שהרי ראויים לתבואות ואם לא גאלן אינן חוזרין לבעלים ביובל שנאמר  "ושב לאחזתו" ולא לאילנות 

מכר שדהו לראשון וראשון מכר לשני ושני לשלישי אפלו מאה זה אחר זה בשנת היובל תחזר לאדון הראשון שנאמר  "בשנת היובל ישוב השדה לאשר קנהו מאתו לאשר לו אחזת הארץ" 

מכרה לראשון במאה דינר וראשון לשני במאתים ורצה האדון לגאל אינו מחשב אלא עם הראשון שנאמר  "לאיש אשר מכר לו" מכרה לראשון במאתים וראשון לשני במאה הרי זה מחשב עם האחרון וכן אם מכר במאה והשביחה ביד הלוקח והרי היא ראויה להמכר במאתים מחשב לפי מה שמכר ואם מכרה במאתים והכסיפה והרי היא ראויה להמכר במאה מחשב לפי מה שהיא ולעולם מיפים כח מוכר שדה אחזה ומרעין כח הלוקח 

המוכר שדה אחזתו והיו לו שדות אחרות ומכר מאותם השדות כדי לגאל שדה שמכר אין שומעין לו שנאמר  "ומצא כדי גאלתו" עד שימצא דבר שאינו מצוי לו בשעה שמכר וכן אם לוה לגאל אין שומעין לו שנאמר  "והשיגה ידו" לא שילוה 

מצא מעט ורצה לגאל חצי השדה שמכר אין שומעין לו שנאמר  "כדי גאלתו" או גואל את כלה או אינו גואל ואם רצו קרוביו לגאל גואלים שנאמר  "ובא גאלו הקרב אליו" 

הנותן שדהו מתנה הרי זו חוזרת לו ביובל שנאמר  "תשבו איש אל אחזתו" לרבות את המתנה 

האחין שחלקו כלקוחות הן ומחזירין זה לזה חלקו ביובל לא תבטל חלוקתן מכמות שהיתה וכן הבכור והמיבם אשת אחיו מחזיר ביובל חלק שנטל ונוטל החלק שכנגדו 

אבל היורש את אשתו אף על פי שירשת הבעל מדבריהם עשו חזוק לדבריהם כשל תורה ואינו מחזיר ביובל ואם ירש ממנה בית הקברות יחזיר לבני משפחה משום פגם משפחה ויתנו לו דמיה ומנכין לו דמי קבר אשתו שהרי חיב בקבורתה 

המוכר בית בתוך עיר המקפת חומה הרי זה גואלה כל י''ב חדש מיום שמכר בכל עת שירצה ואפלו ביום שמכר וכשרוצה לפדות נותן כל הדמים שלקח ואינו גורע ללוקח כלום 

ואין הקרובים פודין אותה אלא המוכר עצמו אם השיגה ידו ויש לו למכר מנכסיו ולפדותו אבל לא ילוה ויגאל ולא יגאל לחצאין 

מת הלוקח יפדה מיד בנו וכן אם מת המוכר יש לבנו לפדותה כל י''ב חדש 

מכר לראשון וראשון לשני בתוך השנה מונין לראשון כיון ששלמה שנה ראשונה החלט הבית ביד השני שהמוכר מכר לשני כל זכות שתבוא לידו הגיע י''ב חדש ולא גאלה הרי זו נחלטת ביד הלוקח וכן אם נתן הבית מתנה ולא גאלו כל י''ב חדש הרי זה נחלט ביד זה שנתן לו מתנה 

היתה שנה מעברת אינו נחלט עד סופה שנאמר  "עד מלאת לו שנה תמימה" להביא חדש העבור 

מכר שני בתים אחד בחצי אדר ראשון ואחד בראש אדר שני זה שמכר בראש אדר שני כיון שהגיע אחד באדר של שנה הבאה עלתה לו שנה וזה שמכר בחצי אדר ראשון לא עלתה לו שנה עד חצי אדר של שנה הבאה מפני שירד הלוקח בחדש העבור 

הגיע יום י''ב חדש ולא נמצא הלוקח לפדות ממנו הרי זה מניח מעותיו בבית דין ושובר את הדלת ונכנס לביתו ואימתי שיבוא הלוקח יבוא ויטל מעותיו 

המקדיש בית עיר חומה וגאלו אחר מיד ההקדש כיון שעלתה לו שנה משעה שנגאל מיד ההקדש ולא גאלו בעליו נחלט ביד הגואל שאין ההקדש חולט אלא הלוקח שנאמר  "לקונה אותו לדורותיו" 

מכר בית עיר חומה והגיע יובל בתוך שנת המכר אינו חוזר ביובל אלא יהיה ביד הלוקח עד שירצה המוכר לגאל כל שנת המכר או תמלא שנה ויחלט 

המוכר בית בבתי חצרים או בעיר שאינה מקפת חומה כראוי הרי זה נגאל בכח יפה שבדין השדה ושבדין הבתים המקפין חומה כיצד אם רצה לגאל מיד גואל כדין הבתים הגיע י''ב חדש ולא גאל הרי זה גואל עד שנת היובל כדין השדות ובעת שגואל מחשב עם המוכר וגורע לו מה שאכל הגיע יובל ולא גאל חוזר הבית בלא דמים כדין השדות 

כל שהוא לפנים מן החומה כגון הגנות והמרחצאות והשובכות הרי הוא כבתים שנאמר  "אשר בעיר" אבל השדות שבתוך העיר נגאלין כדין השדות שחוץ לעיר שנאמר  "וקם הבית אשר בעיר" בית וכל הדומה לבית לא השדות 

בית שאין בו ארבע אמות על ארבע אמות אינו נחלט כבתי ערי חומה וירושלים אין הבית נחלט בה ובית הבנוי בחומה אינו כבתי ערי חומה 

עיר שגגותיה חומתה או שהים חומתה אינה כמקפת חומה 

אין המקום נקרא ערי חומה עד שיהיה בו שלש חצרות או יתר ובכל חצר מהן שני בתים או יתר ויקיפוה חומה תחלה ואחר כך יבנו החצרות בתוכו אבל מקום שישב ואחר כך הקף או שלא היו בו שלש חצרות של שני בתים אינו  "עיר חומה" אלא בתים שבו כבתי החצרים 

אין סומכין אלא על חומה המקפת בשעת כבוש הארץ כיצד עיר שלא היתה מקפת חומה בשעה שכבש יהושע את הארץ אף על פי שמקפת עתה הרי היא כבתי החצרים ועיר שהיתה מקפת חומה בימי יהושע אף על פי שאינה מקפת עתה הרי היא כמקפת וכיון שגלו בחרבן ראשון בטלה קדשת ערי חומה שהיו בימי יהושע כיון שעלה עזרא בביאה השניה נתקדשו כל הערים המקפות חומה באותו העת מפני שביאתן בימי עזרא שהיא ביאה שניה כביאתן בימי יהושע מה ביאתן בימי יהושע מנו שמטין ויובלות וקדשו בתי ערי חומה ונתחיבו במעשר אף ביאתם בימי עזרא מנו שמטין ויובלות וקדשו בתי ערי חומה ונתחיבו במעשר 

וכן לעתיד לבוא בביאה שלישית בעת שיכנסו לארץ יתחילו למנות שמטין ויובלות ויקדשו בתי ערי חומה ויתחיב כל מקום שיכבשוהו במעשרות שנאמר  "והביאך ה' אלהיך אל הארץ אשר ירשו אבתיך וירשתה" מקיש ירשתך לירשת אבותיך מה ירשת אבותיך אתה נוהג  בחדוש כל הדברים האלו אף ירשתך אתה נוהג בה בחדוש כל הדברים האלו 

שבט לוי אף על פי שאין להם חלק בארץ כבר נצטוו ישראל לתן להם ערים לשבת ומגרשיהם והערים הם שש ערי מקלט ועליהן שתים וארבעים עיר וכשמוסיפין ערי מקלט אחרות בימי המשיח הכל ללוים 
מגרשי הערים כבר נתפרשו בתורה שהם שלשת אלפים אמה לכל רוח מקיר העיר וחוצה שנאמר  "מקיר העיר וחוצה אלף אמה סביב" ולהלן הוא אומר  "ומדתם מחוץ לעיר את פאת קדמה אלפים באמה" וגו' אלף הראשונים מגרש ואלפים שמודדין חוץ למגרש לשדות וכרמים 
ונותנין לכל עיר בית הקברות חוץ לתחום זה שאין קוברין מתיהם לתחום עריהם שנאמר  "ומגרשיהם יהיו לבהמתם ולרכשם ולכל חיתם" לחיים נתנו ולא לקבורה 
אין עושין בערי הלוים עיר מגרש ולא מגרש עיר ולא מגרש שדה ולא שדה מגרש שנאמר  "ושדה מגרש עריהם לא ימכר" 
ומפי השמועה למדו שזה שנאמר  "לא ימכר" לא ישונה אלא השדה והמגרש והעיר כל אחד משלשתן כמות שהוא לעולם וכן בשאר ערי ישראל 
לא יסתר אדם את ביתו לעשותו גנה ולא יטע חרבתו גנה שלא יחריבו ארץ ישראל 
כהנים ולוים שמכרו שדה משדה עריהם או בית מבתי ערי חומה שלהן אין גואלין כסדר הזה אלא מוכרין השדות ואפלו סמוך ליובל וגואלין מיד ואם הקדישו שדה גואלים מיד ההקדש לאחר היובל וגואלים בתי ערי חומה כל זמן שירצו אפלו אחר כמה שנים שנאמר  "גאלת עולם תהיה ללוים" 
ישראל שירש את אבי אמו לוי הרי זה גואל כלוים אף על פי שאינו לוי הואיל והערים או השדות של לוים גואל לעולם שדין זה תלוי במקומות אלו ולא בבעלים 
ולוי שירש את אבי אמו ישראל גואל כישראל ולא כלוים שלא נאמר  "גאלת עולם תהיה ללוים" אלא בערי הלוים 
כל שבט לוי מזהרין שלא ינחלו בארץ כנען וכן הן מזהרין שלא יטלו חלק בבזה בשעה שכובשין את הערים שנאמר  "לא יהיה לכהנים הלוים כל שבט לוי חלק ונחלה עם ישראל" חלק בבזה ונחלה בארץ וכן הוא אומר  "בארצם לא תנחל וחלק לא יהיה לך בתוכם" בבזה ובן לוי או כהן שנטל חלק בבזה לוקה ואם נטל נחלה בארץ מעבירין אותה ממנו 
יראה לי שאין הדברים אמורים אלא בארץ שנכרתה עליה ברית לאברהם ליצחק וליעקב וירשוה בניהם ונתחלקה להם אבל שאר כל הארצות שכובש מלך ממלכי ישראל הרי הכהנים והלוים באותן הארצות ובבזתן ככל ישראל 
ולמה לא זכה לוי בנחלת ארץ ישראל ובבזתה עם אחיו מפני שהבדל לעבד את ה' לשרתו ולהורות דרכיו הישרים ומשפטיו הצדיקים לרבים שנאמר  "יורו משפטיך ליעקב ותורתך לישראל" לפיכך הבדלו מדרכי העולם לא עורכין מלחמה כשאר ישראל ולא נוחלין ולא זוכין לעצמן בכח גופן אלא הם חיל השם שנאמר  "ברך ה' חילו" והוא ברוך הוא זוכה להם שנאמר  "אני חלקך ונחלתך" 
ולא שבט לוי בלבד אלא כל איש ואיש מכל באי העולם אשר נדבה רוחו אותו והבינו מדעו להבדל לעמד לפני ה' לשרתו ולעבדו לדעה את ה' והלך ישר כמו שעשהו האלהים ופרק מעל צוארו על החשבונות הרבים אשר בקשו בני האדם הרי זה נתקדש קדש קדשים ויהיה ה' חלקו ונחלתו לעולם ולעולמי עולמים ויזכה לו בעולם הזה דבר המספיק לו כמו שזכה לכהנים ללוים הרי דוד עליו השלום אומר  "ה' מנת חלקי וכוסי אתה תומיך גורלי" 