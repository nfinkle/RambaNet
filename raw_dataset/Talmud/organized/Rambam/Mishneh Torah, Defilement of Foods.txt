כל אכל המיחד למאכל אדם כגון לחם ובשר וענבים וזיתים וכיוצא בהן מקבל טמאה וכל שאינו מיחד למאכל אדם הרי זה טהור ואינו מקבל טמאה אלא אם כן חשב עליו ויחדו למאכל אדם וזה וזה אינו מקבל טמאה עד שיבלל תחלה באחד משבעה משקין וזהו הנקרא הכשר שנאמר "וכי יתן מים על זרע" 
ואלו הן השבעה משקין שמכשירין את האכלין לטמאה המים והטל והשמן והיין והחלב והדם והדבש ואינן מכשירין עד שיפלו על האכלין ברצון הבעלים ולא יהיו סרוחין שהמשקה הסרוח אינו מכשיר וכיון שהכשר האכל אף על פי שיבש והרי הוא נגוב הרי זה מקבל טמאה 
אכל שהיה בלול במי פרות כגון מי תותים ורמונים אף על פי שהוא בלול ונגע בו הזב או בשר המת הרי הוא טהור מפני שלא הכשר באחד משבעה המשקין 
אין שם משקה שמקבל טמאה אלא שבעת המשקין שמנינו בלבד אבל שאר מי פרות כדרך שאין מכשירין כך אין מקבלין טמאה כלל 
זיתים וענבים שלא הביאו שליש משקין היוצאין מהן אינן מכשירין ולא מקבלין טמאה אלא הרי הן כשאר מי פרות שהן טהורין לעולם 
אלו דברים שאינן מקבלין טמאה אף על פי שבני אדם אוכלין אותן לפי שאינן נאכלין להנאת גופן אלא מפני שנותנין טעם במאכלות או מפני הריח או המראה ואלו הן הקשט והחמס וראשי בשמים והתיאה והחלתית והפלפלין וחלות חריע וכן כל כיוצא בהן 
השבת סתמו לאכילת גופו כשאר ירקות שדה ואם חשב עליו לקדרה אינו מתטמא טמאת אכלין והשבת משנתנה טעם לקדרה הרי זו כזבל ואינה מתטמאה טמאת אכלין 
התמרים והגרוגרות שנתן לקדרה כתבלין עדין הן מתטמאין טמאת אכלין עד שיפסדו מלאכל אדם 
הכרשינים אם יחדן למאכל אדם מתטמאין טמאת אכלין 
הקור הרי הוא כעץ לכל דבר ואם שלקו וטגנו מתטמא טמאת אכלין 
החרצנין והזגין אף על פי שכנסן לאכלין אינן מתטמאין טמאת אכלין 
זיתים וענבים הקשים שנפרצין ויוצאין מתחת הקורה בשעת הדריכה אינן מקבלין טמאה ועד כמה עד ארבעה קבין לכל כור היה הנפרץ יתר מזה מקבלין טמאה ואם כנסן לאכלין אף על פי שהן פחות מארבעה קבין מקבלין טמאה 
הכפניות והפגין והבסר והקצח הרי הן כאכלין ומקבלין טמאה 
לולבי זרדים וחרובין ושל עדל ועלי הלוף השוטה אינן מקבלות טמאה עד שיתמתקו 
החרדל והתרמסין ושאר כל הנכבשין מטמאין טמאת אכלין בין משהמתיקו בין עד שלא המתיקו 
זיתים שכבשן בעלין שלהן אין העלין מקבלין טמאה שלא כבשן לאכלין אלא למראה 
כשות של קשות והנץ שלה אין מקבלין טמאה מפני שאינו אכל 
דבש בכורתו מטמא טמאת אכלין שלא במחשבה רדה הדבש משירסק החלות מתטמא משום משקה דבש הזב מכורתו מתטמא טמאת משקין חשב עליו לאכלין מתטמא טמאת אכלין 
השמן הקרוש אינו אכל ולא משקה חשב עליו כשהוא קרוש בין לאכלין בין למשקין בטלה דעתו וכן הדם שקרש אינו אכל ולא משקה חשב עליו לאכלין מתטמא טמאת אכלין חשב עליו למשקין בטלה דעתו 
חלב שקרש לא אכל ולא משקה חשב עליו לאכלין מתטמא טמאת אכלין למשקין בטלה דעתו 
דבש תמרים לא אכל ולא משקה חשב עליו לאכלין מתטמא טמאת אכלין למשקין בטלה דעתו ושאר כל מי פרות כלן לא אכל ולא משקה חשב עליו בין לאכלין בין למשקין בטלה דעתו 
השלג אינו אכל ולא משקה חשב עליו לאכלין בטלה דעתו למשקין מתטמא טמאת משקין נטמא מקצתו לא נטמא כלו העבירו על גבי כלי חרס הטמא נטמא כלו 
החלב שבכחל שחשב עליו בטלה דעתו והרי הוא טהור חשב על החלב שבקיבה הרי זה מתטמא טמאת אכלין 
ענבים שדרכן משיהלך בהן הדורך שתי וערב מתטמאין משקין נשתיר בהן גרגרין שלמים אותן גרגרין מתטמאין טמאת אכלין וכן הזיתים משיטענום מתטמאין טמאת משקין נשתירו בהן גרגרין שלמין מתטמאין טמאת אכלין 
הערלה וכלאי הכרם ושור הנסקל שנשחט ועגלה ערופה בין שנשחטה בין שנערפה וצפרי מצרע ופטר חמור ובשר בחלב ובשר פרה אדמה והפגול והנותר אף על פי שכל אלו אסורין בהנאה כלן מתטמאין טמאת אכלין 
כל האכלין הגדלין מן הקרקע אינן מקבלין טמאה עד שיעקרו אבל כל זמן שהן מחברין אפלו כשרש קטן שיכולין לחיות ממנו אינן מקבלין טמאה 
יחור של תאנה שנפשח ומערה בקלפה שאינו יכול לחיות ממנה כל האכלין שבו מתטמאין ויש בדבר ספק אם היה שאר האילן כמו יד לזה היחור שנשבר או לאו 
ירקות שיבשו באביהן כגון כרוב ודלעת שיבשו באביהן אינן מתטמאין טמאת אכלין לקטן ליבשן הרי הן אכלין כשהיו עד שייבשו ויעשו כעץ 
אילן שנפשח ובו פרות הרי הן כתלושין וכן אם יבש האילן ובו פרות הרי הן כתלושין 
תאנים שיבשו באביהן מטמאות טמאת אכלין במקומן 
כל האכלין שהן מבעלי חיים אינן מקבלין טמאה עד שימותו שחט בהמה חיה ועוף אף על פי שעדין הן מפרכסין מקבלין טמאה ודגים מאימתי מקבלין טמאה משימותו נולד בהן טרפה ונתטמאו כשהן מתנדנדין הרי יש בדבר ספק אם הן חשובין כמתים הואיל ונטרפו או אינן מקבלין טמאה עד שידמו כאבן ולא יתנדנדו האיבר או הבשר המדלדלין בבהמה או חיה שאינן יכולין לחיות אם הכשרו מקבלין טמאה במקומן מפני שהן חשובין כאכל שפרש נשחטה הבהמה הכשרו בשחיטה שהבהמה כלה כמו יד לאיבר זה ויד שהכשר הכשר האיבר כלו כמו שיתבאר ויש בדבר ספק אם תהיה הבהמה בחייה כמו יד לאיבר או בשר המדלדלין בה 
השוחט בהמה חיה ועוף הכשר כל הבשר בדם שיצא בשחיטה לפיכך אם לא יצא מהן דם בשחיטה הרי כל בשרן צריך הכשר ככל האכלין שלא הכשרו 
אכלין שהכשרו כשהן מחברין לקרקע או שהכשרו במים המחברים שבקרקע אינו הכשר עד שיכשרו אחר שנעקרו במים התלושין מן הקרקע או בשאר משקין שנאמר "בכל כלי" אינו מכשיר עד שיתלש מן הקרקע כעין המים שבכלים שאב המים בכלי ונתנן בקרקע אינן מכשירין 
קשות שנטעה בעציץ והגדילה אף על פי שיצאת חוץ לעציץ אינה מקבלת טמאה ועציץ שהוא נקוב כדי שיצא בו שרש קטן הרי הוא כארץ והנטוע בו אינו מקבל טמאה וכן אם היו בו מים אינן מכשירין 
עציץ שאינו נקוב הרי הנטוע בו מקבל טמאה ואם היו מים בתוכו מכשירין 
כלי גללים וכלי אדמה שהשרשים יכולין לבקע בהן ולצאת אינן מכשירין את הזרעים ואף על פי שאינן נקובין הרי הן כנקובין 
עציץ שמלאהו עפר עד שפתו אינו חשוב כלי אלא הרי הוא כטבלא שאין לה שפה שאינו כלי קבול 
משקין טמאין שנפלו על האכלין נטמאו אף על פי שנפלו שלא ברצון הבעלים שהרי הטמאה וההכשר באין כאחת והוא שלא יהיו בקרקע 
כל אכל שנפסד ונסרח עד שאינו ראוי למאכל אדם אינו מקבל טמאה וכן משקה שנסרח ונפסד ואינו ראוי לשתית אדם אינו מקבל טמאה כדרך שאינו מכשיר שנאמר "אשר ישתה" 
העור ששלקו והשליא שחשב עליה לאכילה מתטמאין טמאת אכלים בפני עצמן 
עור החמור ששלקו הרי זה ספק אם מתטמא טמאת אכלים בפני עצמו מפני ששלקו או אינו מתטמא מפני שהוא מאוס הרבה 
חטים שבגללי בקר ושעורים שבגללי הבהמה שלקטן אין מקבלין טמאה ואם חשב עליהן לאכילה מתטמאות טמאת אכלין 
כל אכל שנטמא ואחר שנטמא נפסל ונסרח אם נפסל מלאכל הכלב או שיבש כחרש הרי זה טהור ואם נפסל מלאכל אדם ועדין הוא ראוי לכלב הרי זה טמא כשהיה וכל האכלין שנטמאו אין להן טהרה במקוה 
זרעים טמאים שזרעם הרי הצומח מהן טהור ואפלו בדבר שאין זרעו כלה והוא שהשרישו אבל קדם השרשה הרי הן בטמאתן אפלו בדבר שזרעו כלה 
אכלין שמחברין לכלים בטלו מתורת אכל ואם נטמא הכלי הרי הן מתטמאין בטמאת הכלי הואיל והן משמשין תשמיש עץ הרי הן כעץ 
כל משקה שנטמא ואחר שנטמא נפסד ונסרח הרי זה בטמאתו לעולם שאין המשקה יוצא על ידי הכלב לעולם ואין למשקה שנטמא טהרה חוץ מן המים בלבד שאם הטביל מים טמאים במקוה כיון שצפו מי מקוה עליהן טהרו ומטבילין חמין בצונן וצונן בחמין ורעים ביפים ויפים ברעים 
מקל שהיא מלאה משקין טמאים והטביל מקצתה במקוה לא טהרו המים שעל מקצתה עד שיטבל את כלה 
שלג שנטמא והשיק מקצתו למי מקוה הואיל וטהר מקצתו טהר כלו 
התמד הטמא בין שנטמא אחר שתמדו בין שתמדו במים טמאים עד שלא החמיץ משיקו במקוה ויטהר שהרי הוא כמים משהחמיץ הרי הוא כיין ואין לו טהרה במקוה 
קדרה שמלאה משקין כגון דבש ויין וכיוצא בהן ונתונה בתוך המקוה ופשט הראשון לטמאה את ידו ונגע בה הרי זה מטמא את המשקין אף על פי שהיא בתוך המקוה ונטמאת הקדרה מחמת המשקין שבתוכה אף על פי שהיא בתוך המקוה היתה מלאה מים הקדרה טהורה שאין הראשון מטמא כלי חרס לעולם ואין המים שבתוכה טמאים מפני שהן מערבים במי המקוה פשט אב הטמאה את ידו ונגע בה נטמאת הקדרה שאין המקוה מטהר כלי חרס 
מי שפיכות הרי הן בחזקת טמאה ירדו עליהן מי גשמים אם רבו עליהן הרי הן טהורים מחצה למחצה הכל טמא בין בכלים בין בקרקעות אימתי בזמן שקדמו מי שפיכה אבל קדמו מי גשמים וירדו עליהן כל שהוא ממי שפיכות הכל טמא שמשקין טמאין שירדו לטהורים מטמאין בכל שהוא 
הטורף את גגו והמכבס את כסותו והרי הן מנטפים ירדו עליהן גשמים ורבו הנטיפות הרי רבו מי גשמים עליהן והנוטפים מהן טהורין 
הסך שמן טהור ונטמא זה האדם וטבל והרי השמן על בשרו אם היה כדי סיכת איבר קטן הרי הוא טהור כשהיה מקדם סך שמן טמא וטבל לא טהר השמן שעליו אלא אם נשאר ממנו משקה טופח הרי השמן בטמאתו ואם לא נשאר ממנו כדי להטפיח ממנו בטל במעוטו 
כבר בארנו שאין האכלין מתטמאין עד שיכשרו ושכל אכל שאינו מיחד למאכל אדם אינו מקבל טמאה עד שייחדו לאדם 
אכל שהוא מיחד לאדם במקום הזה ואינו מיחד לאדם במקום אחר במקום שהוא מיחד בו אינו צריך מחשבה ליחדו לאדם ובמקום שאינו מיחד בו צריך מחשבה ליחדו לאדם ואחר כך יקבל טמאה וכל אכל שסופו לטמא אדם וכלים אינו צריך הכשר 
יש אכלין שצריכין הכשר ואינן צריכין מחשבה ויש שצריכין מחשבה ואינן צריכין הכשר ויש שצריכין מחשבה והכשר ויש שאין צריכין לא מחשבה ולא הכשר כיצד כל האכלין המיחדין לאדם בכל מקום צריכין הכשר ואין צריכין מחשבה דגים טהורים וחגבים טהורים בכל מקום וחגבים טמאים ודגים טמאים בכפרים הרי הן מיחדין לאדם וצריכין הכשר ולא מחשבה וכן חלב בהמה טהורה שמתה צריך הכשר ולא מחשבה בכל מקום ואלו צריכין מחשבה והכשר בשר הפורש מן החי בין מן האדם בין מן הבהמה בין מן העוף ונבלת העוף הטמא וחלב בהמה טהורה שחוטה בכפרים אף על פי שהכשר בשחיטה צריך הכשר שני אחר המחשבה ושאר כל ירקות השדה כגון הבצלים הקשים ביותר והפטריות וכן חגבים ודגים קטנים צריכין מחשבה בכפרים עלשין שזרען לבהמה ונמלך עליהן לאדם אינן מקבלין טמאה עד שיחשב עליהן אחר שיתלשו שמחשבת חבור אינה מחשבה עלשין שלקטן לבהמתו והדיחן ונמלך עליהן לאדם צריכין הכשר שני אחר המחשבה וכן כל כיוצא בזה האלל אם חשב עליו לאכילה מקבל טמאת אכלין ואם לאו הרי הוא כעץ ואינו מקבל טמאה וכן העצמות המחברין בבשר והגידים והמקומות הרכים מן הקרנים ומן הטלפים והכנפים והנוצה והמקומות הרכים מן הצפרנים ומן החרטם המבלעין בבשר צריכין הכשר ומחשבה ואלו שאין צריכין לא מחשבה ולא הכשר נבלת בהמה טהורה בכל מקום ונבלת העוף הטהור וחלב בהמה טהורה בכרכים לפי שהן מיחדין למאכל אדם אין אחד מאלו צריך מחשבה ואינן צריכין הכשר מפני שסופן לטמא אדם וכלים בכזית וכל המטמא טמאה חמורה אינו צריך הכשר ואלו צריכים מחשבה ואינן צריכין הכשר נבלת העוף הטהור בכפרים ונבלת בהמה טמאה בכל מקום והוא שחשב על פחות מכזית אבל כזית אב טמאה הוא 
ישראל ששחט בהמה טמאה לנכרי ושחט בה שנים הרי זו מתטמאה טמאת אכלין כל זמן שהיא מפרכסת ואין צריכה מחשבה שהרי ישראל שחטה לאכילת העכו"ם ואין לך מחשבה גדולה מזו ואינה צריכה הכשר לפי שסופה לטמא טמאה חמורה שחט בה אחד או שנחרה אינה מטמאה טמאת אכלין וכן עכו"ם ששחט בהמה טהורה לישראל ושחט בה שנים או רב שנים מתטמא טמאת אכלין כל זמן שהיא מפרכסת ואינה צריכה הכשר שחט בה אחד או נחרה אינה מטמאה טמאת אכלין והרי היא כשאר הנבלות 
החותך בשר מאיבר מן החי של בהמה ואחר כך חשב עליו צריך הכשר חשב עליו ואחר כך חתכו אינו צריך הכשר מפני שמטמא טמאה חמורה כנבלה וכל המטמא טמאה חמורה אינו צריך הכשר 
פחות מכזית מנבלת בהמה טמאה שחשב עליו והשלים עליו כביצה מאכלים אחרים אין הכל צריך הכשר הואיל ופחות מכזית שבכל הביצה אם השלימו לכזית מטמא טמאה חמורה וכן כזית מנבלת בהמה טמאה שחשב עליו והניחה בבצק עד שהשלים לכביצה הואיל ואינו מטמא במגע מפני הבצק הרי זה צריך מחשבה ואין הבצק הזה צריך הכשר הואיל וכל השעור הזה מטמא במשא מפני כזית נבלה שבתוכו אף על פי שאינו מטמא במגע הרי סופו לטמא טמאה חמורה לפיכך אין צריך הכשר 
פחות מכזית מבשר המת שהשלים עליו כביצה משאר אכלין הכל צריך מחשבה שהרי בטל הכל אצל כל אדם ואין הכל צריך הכשר מפני בשר המת שבכללו 
כזית מן המת שחפהו בבצק הכל מתטמא טמאה חמורה 
החותך בשר מאדם חי להאכילו לכלב אם חשב עליו למאכל אדם הרי זה צריך מחשבה ואינו צריך הכשר 
גוזל שנפל לגת ומת אף על פי שהגת במדינה הרי נמאס בגת ולפיכך צריך מחשבה חשב עליו כשהעלהו להאכילו לנכרי הרי זה מטמא שהרי חשב עליו למאכל אדם חשב עליו להאכילו לכלב אינו מתטמא טמאת אכלים היה זה שחשב עליו להאכילו לאדם חרש שוטה וקטן הרי זה טהור העלוהו כדי להאכילו לאדם הרי זה טמא שיש להן מעשה ואין להן מחשבה 
כמה שעור אכלין לטמאה לטמאת עצמן כל שהן אפלו שמשם או חרדל מתטמא שנאמר "מכל האכל אשר יאכל" כל שהוא ואין אכל טמא מטמא אכל אחר או משקין או ידים עד שיהיה בו כביצה בלא קלפתה וכן האוכל אכלין טמאים אינו נפסל עד שיאכל כביצה ומחצה וזהו חצי פרס 
המשקין מתטמאין כל שהן ומטמאין בכל שהן אפלו טפת משקין טמאים כחרדל שנגעה באכלין או בכלים או במשקין אחרים נטמאו ואף על פי כן אין השותה משקין טמאין נפסל עד שישתה רביעית כמו שבארנו 
כל המשקין מצטרפין לפסל את הגויה לרביעית וכל האכלין מצטרפין לכביצה לטמא טמאת אכלים ולכחצי פרס לפסל את הגויה אפלו חטה עם קמח עם בצק עם תאנה ובשר וכיוצא באלו הכל מצטרף 
העור המחבר בבשר והמרק והתבלין והאלל אף על פי שמקצתו חשב עליו ומקצתו לא חשב עליו מקצתו פלטתו חיה ומקצתו פלטתו סכין והעצמות המחברות בבשר והגידים והמקומות הרכים מן הקרנים ומן הטלפים והכנפים והנוצה והמקומות הרכים מן הצפרנים ומן החרטם המבלעין בבשר כל אחד מאלו מתטמאין ומטמאין ומצטרפין לכביצה או לכחצי פרס 
כביצה אכלין טמאים שהניחן בחמה ונתמעטו אינן מטמאים וכן כזית מן המת או מן הנבלה וכעדשה מן השרץ שהניחן בחמה ונתמעטו טהורין 
כזית חלב ודם ונותר ופגול שהניחן בחמה ונתמעטו אין חיבין עליהן כרת הניחן בגשמים ונתפחו חזרו לכמות שהיו בין לטמאה חמורה בין לטמאה קלה בין לאסור 
עלי בצלים ובני בצלים שהן חלולין אם יש בהם ריר משתערין כמות שהן ואם היו חלולין וריקנים ממעך את חללן 
פת ספגנין משתערת כמות שהיא ואם יש בה חלל ממעך את חללה 
בשר העגל שנתפח ובשר זקנה שנתמעטה משתערין כמות שהן 
האגוז והתמרים והשקד המתקרקשים משתערין כמות שהן 
כל שטמאתו ושעורו שוין מצטרפין זה עם זה היו טמאתן שוין אבל לא שעורן שעורן אבל לא טמאתן אין מצטרפין ואפלו לטמא כקל שבשניהן כיצד טמאתו ולא שעורו כגון בשר המת ורקב שלו שעורו ולא טמאתו כגון בשר המת ובשר הנבלה ואין צריך לומר שאם לא היו שוים לא בשעור ולא בטמאה כגון בשר נבלה ובשר השרץ שאין מצטרפין 
אכלין טמאים שעורם שוה שכל אכל טמא אינו מטמא אלא כביצה וטמאתם שוה שכל אכל טמא אינו מטמא אלא במגע ואינו מטמא לא אדם ולא כלים לפיכך מצטרפין לטמא כקל שבשניהן כיצד כחצי ביצה אכל ראשון וכחצי ביצה אכל שני שבללן זה בזה הרי זה שני ואם נגע בתרומה פסלה כחצי ביצה אכל שני וכחצי ביצה אכל שלישי שבללן הרי זה שלישי וכן כל כיוצא בזה אפלו חצי ביצה אכל ראשון וחצי ביצה אכל רביעי של קדש שבללן זה בזה הרי הכל רביעי 
כביצה אכל ראשון וכביצה אכל שני שבללן זה בזה הכל ראשון חלקן כל אחד מהן שני נפל זה לעצמו וזה לעצמו על ככר של תרומה פסלוהו נפלו שניהן כאחד עשאוהו שני 
כביצה אכל שני וכביצה אכל שלישי שבללן זה בזה הרי הכל שני חלקן כל אחד מהן שלישי נפל זה לעצמו על ככר של תרומה לא פסלוהו נפלו שניהן כאחד פסלוהו מפני שעשאוהו שלישי 
כביצה אכל ראשון וכביצה אכל שלישי שבללן זה בזה ראשון חלקן זה שני וזה שני שהשלישי שנגע בראשון נעשה שני 
כשתי ביצים אכל ראשון וכשתי ביצים אכל שני שבללן הכל ראשון חלקן לשנים כל אחד מהן ראשון חלקן לשלשה חלקים או לארבעה כל אחד מהן שני וכן כשתי ביצים אכל שני וכשתי ביצים אכל שלישי שבללן הכל שני חלקן לשנים כל אחד מהן שני לשלשה ולארבעה הרי כל אחד מהן שלישי 
ידות האכלים הן העצים הרכין הסמוכין לאכל שהאכל נתלה בהן מן האילן כמו עקצי התאנים והאגסים וקצת האשכול וכן הגרעינים וכיוצא בהן מדברים שהאכל צריך להן ושומרי האכלין הן הקלפה שעל האכל שהיא שומרתו וכן כל כיוצא בזה 
כל שהוא יד ואינו שומר מתטמא ומטמא ולא מצטרף וכל שהוא שומר אף על פי שאינו יד מטמא ומתטמא ומצטרף וכל שאינו לא שומר ולא יד אינו מתטמא ולא מטמא ואין צריך לומר שאינו מצטרף כיצד מתטמא ומטמא ואינו מצטרף שאם נגעה טמאה ביד נטמא האכל התלוי בו ואם נגעה טמאה באכל נטמא היד ואין היד מצטרפת עם האכל להשלימו לכביצה או לכחצי פרס אבל אם היה שומר הרי זה מצטרף לכביצה ולכחצי פרס 
כשם שיד לטמאה כך יש יד להכשר שאם הכשר היד הכשר כל האכל התלוי בו ויש יד לפחות מכזית ויש שומר לפחות מכפול ושומר שחלקו אינו מצטרף עם האכל 
ומנין לשומרי אכלין שהן מתטמאין עם האכל כשהן מחברין בהן שנאמר "על כל זרע זרוע אשר יזרע" כדרך שבני אדם מוציאין לזריעה חטים בשעריהן ושעורים בקלפיהן ועדשים בקלפיהן והוא הדין לשאר השומרין 
ומנין לידות האכלין שהן מתטמאות ומטמאות כשהן מחברין עם האכלין שנאמר "טמא הוא לכם" לכל שבצרכיכם 
הבוצר לגת אין לו ידות שהרי אין לו צרך ביד מפני שמוצץ את המשקה 
הקוצר לסכוך אין לו ידות שהרי אינו צריך ליד 
כל ידות האכלין שבססן בגרן טהורין 
פסיגה של אשכול שרקנה טהורה ואם נשתיר בה גרגר אחד הרי זה יד לאותו גרגר ומקבלת טמאה וכן שרביט תמרה שרקנו טהור שיר בו תמרה אחת טמא וכן שרביט קטניות שרקנו טהור שיר בו גרגר אחד מקבל טמאה 
לעולם אין שומר על גבי שומר אלא שומר אחד בלבד הסמוך לאכל הוא הנחשב עמו 
שלש קלפות בבצל פנימית בין שלמה בין קדורה מצטרפת אמצעית שלמה מצטרפת קדורה אינה מצטרפת החיצונה בין כך ובין כך טהורה 
כל הקלפין מתטמאות ומטמאות ומצטרפות מפני שהן שומר קלפי פולין ותורמוסין זרקן אינן מתטמאות כנסן לאכלין מתטמאין ואם נשאר בהן אכל בין כך ובין כך מתטמאין קלפת מלפפון אף על פי שאין בהן מתוך המלפפון מתטמאות טמאת אכלין השעורים בזמן שהן יבשין קלפתן מצטרפת עמהן ובזמן שהן לחין אין מצטרפין אבל החטה בין לחה בין יבשה קלפתה מצטרפת 
כל הגרעינין מתטמאות ומטמאות ולא מצטרפות חוץ מגרעינות הרטב אבל של תמרה יבשה אינה מצטרפת 
החתל שעל הגרעינה של רטב אינה מצטרפת ושעל גרעינת היבשה מצטרפת מפני שהוא דבוק באכל נחשב כאכל 
גרעינה של רטב שיצאת מקצתה כל שכנגד האכל מצטרף והיוצא אינו מצטרף וכן עצם שיש עליו בשר כל שכנגד הבשר מצטרף היה עליו הבשר מצד אחד אינו מצטרף ממנו אלא העצם שתחת הבשר עד חלל העצם ואם לא היה לעצם חלל רואין אותו כאלו הוא כעבי האזוב ושאר העצם אין מצטרף שהעצמות לבשר כשומר הן חשובין 
קולית שהיה עליה בשר אפלו כפול גורר את כלה לטמאה 
גרעיני זיתים ותמרה אף על פי ששלקן לאכלין אין מתטמאין 
גרעיני חרובין אף על פי שכנסן לאכלין אין מתטמאין שלקן לאכלין מתטמאין 
ואלו מתטמאין ומטמאין ומצטרפין שרשי השום והבצלים והקפלוטות בזמן שהן לחין והפטמה שלהן בין לחה בין יבשה והעמוד שהוא מכון כנגד האכל ושרשי החזרין והנפוס ושרש צנון גדול מצטרף והסיב שלו אינו מצטרף ושרשי המנתא והפיגם ושרשי ירקות שדה וירקות גנה שעקרן לשתלים והשרה של שבלת והלבוש שלה ועקצי תאנים וגרוגרות והכלסים והחרובין 
ואלו מתטמאים ומטמאין ולא מצטרפין שרשי השום והבצלים והקפלוטות בזמן שהן יבשין והעמוד שאינו מכון כנגד האכל ומלעין של שבלים והן השערות השחורות שבראש השבלת שדומין כמו מסר ועקצי האגסים והקרוסטמלין והפרישין והעוזרדין ועקץ דלעת טפח הסמוך לאכל ועקץ קנדס טפח וכן יד הפרכיל טפח מכאן וטפח מכאן והפרכיל הוא השריג שהאשכלות תלויין בו ויד האשכול כל שהוא וזנב האשכול שרקנו ויד המכבד של תמרה ארבעה טפחים והמכבד הוא העץ האדם שהשרביטין תלויין בו והתמרין דבוקות בשרביטין וקנה השבלת שלשה טפחים ויד כל הנקצרין שלשה טפחים ושאין דרכו להקצר ידיהם ושרשיהן כל שהן כל אלו מתטמאין ומטמאין ולא מצטרפין מפני שהן ידות אכלין 
ואלו לא מתטמאין ולא מטמאין ולא מצטרפין שאר כל העקצים ושרשי קלחי הכרוב וחלפי תרדים וחלפי הלפת והן העקרין שנשארו בקרקע כשלקטו הכרוב והלפת וחזרו והחליפו וכל השרשין שדרכן להגזז שנעקרו עם האכל הפטמה של רמון מצטרפת והנץ שלו אינו מצטרף 
הרמון והאבטיח שנמוק מקצתו אין הנשאר חבור לאותו שנמוק ואין הנשאר מן הקלפה מצטרף שהרי אין שמירתו מועלת כלום וכן אם היה שלם מכאן ומכאן ונמוק באמצע אין הצדדין חבור זה לזה ואין קלפתו מצטרפת עלי ירקות ירקין מצטרפין ולבנים אינם מצטרפין שהרי אינן כלום 
האגוזין והשקדים שנסדקה קלפתן עדין הוא חבור לאכל עד שירצץ את הקלפה 
ביצה מגלגלת משיקב בה מקום לגמעה ממנו אין שאר קלפתה חבור ושלוקה קלפתה חבור עד שירצץ את הקלפה ואם נתבלה בקלפתה אף על פי שרצצה כלה חבור 
עצם שיש בו מוח חבור עד שירצץ צמר שבראשי הכבשים ושער שבזקן התישים אף על פי שחרכן באור הרי הן חבור עד שיתחיל לתלש 
כנפי חגבים וקשקשי דגים אף על פי שהעביר סכין עליהן חבור עד שיתחיל לקלף הרמון שפרדו חבור עד שיקיש עליו בקנה 
השרביטים של תמרים אינן חבור זה לזה 
מלפפון שחתכו ונתנו על השלחן חבור עד שיתחיל לפרק התחיל לפרק חתיכה וכל העולה עמה חבור והשאר אינה חבור פיקה התחתונה חבור לעצמה ואינה חבור לחתיכות היו שנים או שלשה מלפפונות וחתך כל אחד מהן והניחן על השלחן והתחיל באחד מהן זה שהתחיל בו חבור והשאר אינו חבור אפלו אמר חציו אני אוכל שחרית וחציו ערבית זה החצי שהתחיל בו חבור והשאר אינו חבור 
המחתך ירקות וכיוצא בהן לבשל אף על פי שלא מרק והבדיל אינו חבור אלא אם נטמא זה לא נטמא זה אף על פי שהוא מערה בו חתך לכבש או לשלק או להניח על השלחן הרי זה חבור ואפלו התחיל לפרק מה שחתך 
כל אכל שעדין לא פרקו חבור ואם נטמא מקצתו נטמא כלו 
אכל שנפרס ומערה במקצת ונגע טמא באחד מהן אם אחז בזה שנגע בו והשני עולה עמו הרי זה חבור ואם כשאוחז בזה הטמא ומגביהו ישמט האחר ויפל אינו חבור אלא הרי זה האחר כנוגע בראשון שנטמא 
כל האכלין שהיו עלין או קלחין מחברין בהן את שדרכו להאחז בעלה אוחזין אותו בעלה בקלח אוחזין אותו בקלח אם נתלה עמו הרי זה חבור בטבול יום ואין צריך לומר בשאר טמאות וכן אם היה לו יד אוחזין אותו ביד שלו היתה לו יד ועלה אוחזין אותו באי זה מהן שירצה לא היתה לו יד ולא עלה בזה אמרו אם אוחז בטמא והשני עולה עמו חבור ואם לאו אינו חבור 
האגוזין שקצצן בעקציהן כשהן רכין ואמנן כלן כמו חבל וכן הבצלים שחברן בדרך הזאת הרי אלו חבור התחיל לפרק באגוזים ולפקל בבצלים אין השאר חבור אפלו היו לפניו מאה כור אין כלן חבור שהרי הוכיח שדעתו לפרק הכל 
קליעה של שום שנפלו משקין על אחד מהן הוא טמא וחבורו טהור שאין חבורי אדם חבור לכל דבר וכן אתרוג שנפרש ותחבו בכוש או בקיסם אינו חבור 
עסה שלשה במי פרות אינה חבור שאין לך דבר שמחבר את האכלין אלא שבעה משקין בלבד 
הממעך אכלין זה בזה וקבצן כגון הדבלה והתמרים והצמוקין שקבצן ועשאן גוף אחד אינן חבור לפיכך עגול של דבלה שנפלו משקין טמאין על מקצתו הרי זה נוטל ממנו מקום המשקין בלבד והשאר טהור 
התמרים והגרוגרות ששלקן ונעשו אום הרי זה חבור 
הזיתים שעטנן ונעשו גוש אחד הרי זה חבור מפני שמתחלה לא נתנן למעטן אלא על מנת שיינקו זה מזה לפיכך שרץ שנמצא על אום של זיתים והן הזיתים שנעשו כלן גוף אחד אפלו נגע בכשעורה הכל טמא שהכל גוף אחד היתה לו אום של זיתים ועתיד להפכה כיון שתקע בה את היתד אף על פי שיש בה גושים הרבה אינן חבור ואם משהפכה נעשו אום אינן חבור 
אכל פרוד שהוא כלו מכנס ודבק זה בזה אף על פי שאינו חבור להתטמא ואינו כגוף אחד כמו שבארנו הרי הוא מצטרף לכביצה לטמא טמאת אכלים אחרים ואם לא כנסו אלא הרי הוא מפרד כמעשה קדרה והקטנית אינו מצטרף עד שיקבצם ויעשם גוש אחד היו גושים הרבה זה בצד זה ונגע אב הטמאה באחד מהן הרי הוא ראשון והגוש שבצדו שני ושבצד השני שלישי ושבצד השלישי רביעי 
ככר של תרומה שהיתה ראשון לטמאה והשיך לה אחרות כלם ראשון פרשה היא ראשון וכלן שניות היתה שניה והשיך לה אחרות כלן שניות פרשה היא שניה וכלן שלישיות היתה שלישית והשיך לה אחרות היא שלישית וכלן טהורות בין שפרשו בין שלא פרשו 
ככרות של תרומה נושכות זו בזו נטמאת אחת מהן בשרץ כלן ראשון ואף על פי שפרשו אחר מכאן נטמאת אחת מהן בידים כלן שלישיות ואף על פי שפרשו מפני שהיו גוף אחד בשעת טמאתן 
הנצוק אינו חבור לא לטמאה ולא לטהרה כיצד היה מערה משקין טהורין לתוך כלי טמא ואפלו על גבי השרץ הרי העמוד הנצוק טהור ואם קלט מן המשקין הנגרין מן האויר הרי זה שקלט טהור ואין צריך לומר שהמשקין שמערה מהן טהורין 
במה דברים אמורים בשערה מצונן לצונן או מחם לחם או מחם לצונן אבל המערה משקין טהורין צונן לתוך משקין טמאין חמין הרי הנצוק חבור ונטמאו המשקין הצונן כלן שהוא מערה מהן ונטמא הכלי שמערה ממנו מחמת המשקין שבתוכו שהרי נטמאו ומפני מה אמרו המערה משקין צונן לחמין חבור מפני שעשן החמין עולה כתמרות עשן ומתערב בנצוק ובמים שבכלי העליון ומטמא הכלי שהעשן העולה מן החמין משקין הוא חשוב 
לפיכך האשה שהיו ידיה טהורות והגיסה בקדרה טמאה והזיעו ידיה מהבל הקדרה נטמאו ידיה כאלו נגעה במשקה שבקדרה וכן אם היו ידיה טמאות והגיסה בקדרה והזיעו ידיה נטמא כל מה שבקדרה כאלו נגעה במשקין שבקדרה 
נחיל דבש הזיפים ודבש הצפחת הנצוק שלהן חבור ואפלו היה מערה מצונן לצונן מפני שיש להן ריר והרי הן נמשכין כדבק לפיכך כל האכלין אין הנצוק שלהן חבור ואפלו היו עבים הרבה כגון הגריסין והחלב המתך וכיוצא בהן לפי שאין להן ריר וכן שאר כל המשקין אין הנצוק שלהן חבור אלא אם כן ערה מצונן לחם כמו שבארנו 
הנצוק אינו חבור לטהרה כיצד שאם ערה מים טמאים מכלי אבן וכיוצא בהן לתוך המקוה אין אומרים משהגיע קצת הנצוק למקוה טהרו המים אלא הרי הן בטמאתן עד שישיק המקוה לכלן מצד אחד כמו שבארנו וכן הקטפרס שיש עליו משקה טופח אינו מחברן לשאר המשקין שבמדרון לא לטמאה ולא לטהרה אבל המשקין שבאשבורן כלן חבור לטמאה ולטהרה 
ערבה שהיא קטפרס ועליה משקה טופח ושלש חתיכות אכלין טמאים בכביצה מנחין עליה זו למטה מזו אינן מצטרפות היו שתים הרי אלו מצטרפות ואם היה תחתיהם משקה עומד אפלו כעין החרדל הרי זה מצרף את כלן 
כבר בארנו שטבול יום אינו מטמא חלין כלל אלא פוסל אכלי תרומה ומשקה תרומה ועושה הכל שלישי וכן אם נגע באכלי קדש או משקה קדש פסלן ועשאן רביעי 
יש דברים שאינם חבור בטבול יום ואף על פי שהן חבור בכל הטמאות אלא אם נגע בהן טבול יום לא פסל אלא זה שנגע בו ואלו היה הנוגע במקום טבול יום אדם אחר היה פוסל הכל אפלו היה הנוגע אדם שאכל אכלין טמאין או שתה משקין טמאין שהיא טמאה קלה הרי זה פסל הכל שלא פסלו טבול יום ואין צריך לומר שאם היה הנוגע אב טמאה או ראשון שהוא מטמא הכל ומפני מה הקלו בטבול יום מפני שכבר טהר ואינו מחסר אלא הערב שמש ועוד הקלו בטבול יום שיש אכלין שהן מיחדין לאדם ומתטמאין בכל הטמאות והן טהורות בטבול יום ואלו הן השעורה והכסמת בזמן שאינן קלופין אבל בזמן שהן קלופין והחטה אף על פי שאינה קלופה והקצח והשומשום נפסלין בטבול יום ואין צריך לומר שהן מתטמאין בכל הטמאות 
כל יד האכלין שהן חבור באב הטמאה הרי הן חבור בטבול יום וכן כל האכל שנפרס ומערה במקצת שהוא חבור באב הטמאה כך הוא חבור בטבול יום וכל שאינו חבור בטבול יום הרי הוא חבור בידים וגם זה חמר בטמאת ידים מטבול יום 
חלות או ככרים שכנסן והיו נושכות זו בזו ודעתו להפרישן או שאפה חלה על גבי חלה בתנור ועדין לא קרמו פניה ונגע טבול יום באחת מהן לא פסל אלא החלה שנגע בה וכן המים שהרתיחו ונעשו כקובה והגריסין שהרתיחו רתיחה ראשונה ויין חדש וארז שהרתיחו ונגע טבול יום ברתיחה אינו חבור ולא פסל אלא הרתיחה בלבד ובשאר כל הטמאות בין קלות בין חמורות הכל חבור אבל חלות שהיו נושכות זו בזו ואין דעתו להפריש או שאפה חלה על גבי חלה ונשכו וקרמו בתנור ורתיחת המים שאינה מחלחלת כקובה ורתיחת הגריסין שניה ורתיחת יין ישן ורתיחת השמן בין ישן בין חדש ורתיחת עדשים הרי אלו חבור בטבול יום ואין צריך לומר בכל הטמאות 
בצק שיצא בשעת אפיה ונמצא באמצע הככר כמו מסמר יוצא וכן קצת הבצק שנמשך ונחרך בעת אפיה והוא הנקרא חרחור אם היו פחותים מכאצבע ונגע טבול יום בהן פסל כל הככר וכן אם נגע בגרגר מלח קטן שבככר נפסל כל הככר ואין צריך לומר בכל הטמאות אבל צרור שבככר או תורמוס וגרגר מלח גדול וחרחור יתר מכאצבע שנגע בהן אפלו אב הטמאה הככר טהור ואין צריך לומר בטבול יום 
רקיק שנחרך חציה וחציה קים הרי זו אינו חבור נחרך האמצע והצדדין קימין אינן חבור זה לזה אפלו באב הטמאה ואין צריך לומר בטבול יום בשר קדש שקרם עליו המרק ונגע טבול יום בקיפה החתיכות מתרות נגע בחתיכה החתיכה וכל העולין עמה חבור וכן בתבשיל קטניות שקרם על גבי פרוסות שמן שצף על גבי יין ונגע טבול יום בשמן לא פסל אלא השמן 
ירק תרומה וביצה טרופה נתונה על גביו ונגע טבול יום בביצה לא פסל אלא קלח שכנגדו ואם היתה כמין כובע אינו חבור 
חוט של ביצה שקרם על דפנה של אלפס ונגע בו טבול יום מן השפה ולפנים חבור מן השפה ולחוץ אינו חבור וכן בקטניות שקרמו על שפת הקדרה 
חבית שנקבה בין משוליה בין מצדיה וסתם טבול יום הנקב בידיו נפסלה כלה 
המערה מכלי לכלי ונגע טבול יום בקלוח משערין זה שנגע בו באחד ומאה שתרומה טמאה שנתערבה באחד ומאה בטלה במעוטה כמו שבארנו בהלכות תרומות 
טבול יום שהיה תורם את הבור ונפלה ממנו חבית של תרומה ושקעה בבור של יין ונגע ביין שבבור מן השפה ולחוץ אינו חבור מן השפה ולפנים חבור ואם היה הבור פיטס אפלו היה כלי גדול שמחזיק מאה כור כלו חבור ואם נגע במקצת היין פסל התרומה שבחבית שבקרקע הכלי 
הסלת של מנחות והלבונה והקטרת והגחלים שנגע טבול יום במקצתן פסל את כלן במה דברים אמורים בגחלים שחותה במחתה ביום הכפורים שהמחתה שחותה בה נכנס להיכל אבל גחלים שחותה בכל יום כשהוא מערה במחתה של כסף לשל זהב אם נתפזרו מן הגחלים אין בהן קדשה אלא מכבדן לאמה 
מקפה של חלין או רקיק של חלין ושמן של תרומה צף על גביהן ונגע טבול יום בשמן לא פסל אלא השמן בלבד ואם חבץ כל מקום שהלך בו השמן פסל 
ירק של חלין שבשלו בשמן של תרומה ונגע בו טבול יום לא פסל אלא מקום מגעו 
המקפה של תרומה והשום והשמן של חלין שנגע טבול יום במקצתן פסל את כלן 
המקפה של חלין והשמן של תרומה שנגע טבול יום במקצתן לא פסל אלא מקום מגעו אם היה השום מרבה הולכין אחר הרב אימתי בזמן שהוא גוש בקערה אבל אם היה מפזר במדוכה ונגע במקצתו לא פסל אלא מקום מגעו מפני שהוא רוצה בפזורו ושאר כל הנדוכין שדרכן לדוכן במשקין כגון השום בשמן אם דכן שלא במשקין וקבצן אף על פי שהן גוש בקערה ונגע בהן לא פסל אלא מקום מגעו שהרי הם כעגול של דבלה שאם נטמא מקצתו לא נטמא כלו 
עסה שקרא שם חלתה בצפונה או בדרומה וכן הקשות שקרא שם תרומה בצפונה או בדרומה הרי זה חבור ואם נגע טבול יום במקצת העסה נפסלה החלה נטלה חלתה מתוכה וחזרה לתוכה אינו חבור 
עסה שנדמעה או שנתחמצה בשאור של תרומה אינה נפסלת בטבול יום 
עסה שהכשרה במשקין ונלושה במי פרות ונגע בה טבול יום לא פסל אלא מקום מגעו בלבד 
מעשר ראשון שהכשר ונגע בו טבול יום או ידים מסאבות מפרישין ממנו תרומת מעשר בטהרה מפני שמעשר ראשון כחלין וטבול יום וידים מסאבות אינם פוסלין את החלין שהשלישי בחלין טהור כמו שבארנו וכן האשה שהיא טבולת יום לשה את העסה וקוצה לה חלה ומפרישתה ומניחתה בכלים ונותנתו עם שאר העסה כאחת ומקפת על הכל כדי לתרם מן המקף ואחר כך קוראה לה שם ואומרת הרי זו חלה ומשתקרא לה שם לא תגע בה שלא תפסלנה וכך היא עושה אם לשה בערבה שהיא טבולת יום 
לגין שהוא טבול יום שמלאהו מחבית מעשר שלא נטלה תרומתו ואמר הרי זו תרומת מעשר על מה שבחבית אחר שתחשך הרי זו תרומה טהורה לפי שאינה נעשית תרומת מעשר עד שתחשך כפי תנאו ואחר שתחשך יעריב שמשו של לגין ויטהר נשברה החבית קדם שתחשך הלגין בטבלו נשבר הלגין החבית בטבלה 
טבול יום מטמאת מת ומבעילת נדה עושה בבית הבד וכן שאר הטמאים שטבלו עושין בטהרות חוץ מזב וזבה בשביעי שלהן שאף על פי שטבלו לא יעשו בבית הבד ולא יתעסקו בטהרות שמא יראו ונמצאו טמאים למפרע שהרי סותרין הכל כמו שבארנו 
השמן או הדבש שנטמאו ואחר כך קרשו ואחר כך נמוחו הרי הן ראשון לטמאה לעולם מפני שהן כמשקין ואף על פי שקפאו אחר שנטמאו 
הרטב והגריסין והחלב שקרשו הרי הן כאכלין וצריכין מחשבה ואם נגע בהן אכל ראשון או משקה נעשו שניים היה בהן משקה טופח הרי הן כמשקין והן תחלה לטמאה נטמאו כשהן משקין וקפאו אחר כן וקרשו הרי הן שניים כמו אכל שנטמא ממשקין טמאין נטמאו כשהן קפויים ונמוחו ונעשו משקין אם היו כביצה מכון הרי המשקין טהורין היו יותר מכביצה המשקין טמאין שכשנמוחה טפה ראשונה נטמאת בכביצה אכל טמא שנמוחה ממנו ואותה הטפה תטמא כל המשקין שנמוחו אחריה וכן טמא מת שסחט זיתים וענבים שהכשרו אם היו כביצה הרי המשקין היוצאין מהן טהורין ובלבד שלא יגע במקום המשקה שהמשקה כמפקד באכל וכאלו היא גוף אחר היו אותן זיתים וענבים יתר מכביצה הרי המשקין היוצאין מהן טמאין שכיון שיצאת טפה ראשונה נטמאת בכביצה וטמאה כל המשקין ואם היה הסוחט זב וזבה וכיוצא בהן אפלו סחט גרגר אחד יחידי שלא הכשר ולא נגע במשקה המשקה טמא שכיון שיצאת טפה ראשונה נטמאת במשא הזב שהזב שנשא אכלין או משקין טמאין כמו שבארנו וכן זב שחלב את העז החלב טמא שכיון שיצאת טפה הראשונה נטמאת במשא הזב 
קדרה שמלאה כבשין של חלין ויצאו עליהם חוץ לקדרה ונגע אב הטמאה או ראשון בעלה שחוץ לקדרה במקום הנגוב אף על פי שיש בעלה כביצה הוא טמא והכל טהור חזר לקדרה טמא את המשקין שבה ונטמאת הקדרה וכל הכבשין נגע בעלה שחוץ לקדרה והיה בו משקה אם יש בעלה כביצה הכל טמא שהעלה מטמא משקה שעליו והמשקה מטמא כל המשקין שבקדרה ומטמא את הקדרה היתה הקדרה מלאה כבשים של תרומה ונער אותה טבול יום וראה משקין על ידו ספק מן הקדרה נתזו ספק שהקלח נגע בידו הירק פסול והקדרה טהורה 
טמא שהיה אוכל ענבים מכשרים ונפל ממנו גרגר יחידי לגת אם היה שלם ולא נשמט ממנו עקצו הגת טהור ואם נטל עקצו והיו ענבים מוכנים בעביט וכיוצא בו לדרכן שהרי רוצה במשקה היוצא מהן נטמא הגת בטפת משקה שבראש הגרגר במקום העקץ נפלו ממנו ענבים ודרכן במקום מופנה אם היו כביצה מכון הרי המשקין היוצאין מהן טהורין כמו שבארנו היו יתר מכביצה היוצא מהן טמא שכיון שיצאת טפה ראשונה נטמאת בכביצה ומטמאת את כל המשקה היוצא אחריה 
גוש של זיתים טמאין שהיה מקבץ ומחבר והשליכו לתוך תנור והסק אם היה כביצה מכון התנור טהור שאין האכלין מטמאין כלים והמשקה היוצא מהן טהור כמו שבארנו היה הגוש יתר מכביצה נטמא התנור שכשיצאה טפה אחת נטמאת בכביצה וטמאה את התנור לפיכך אם הזיתים הטמאין פרורין ואינן גוש אפלו הן מאה התנור טהור 
עצים שנבלעו בהם משקין טמאין והסיקן התנור טהור שהרי בטלו בעצים ואפלו הוציא העצים שנפלו עליהן גשמים ונפלו לרצונו והסיקן התנור טהור ואין המים שעליהן מתטמאין מן המשקין הבלועין בהם ולא יסיקם אלא בידים טהורות גזרה שלא יסיקם הטמא ונמצאו המשקין שעליהם מטמאין את התנור 
שרץ שנמצא ברחים של זיתים אין טמא אלא מקום מגעו אם היה משקה מהלך הכל טמא שכיון שנטמא מקצת המשקה נטמא כלו והשמן מטמא את כל הזיתים נמצא על גבי העלין למעלה מן הזיתים ישאלו מן הבדדין אם אמרו לא נגענו נאמנין נמצא על אום של זיתים נטמא כל הגוש כמו שבארנו נמצא על גבי זיתים פרורין והוא נוגע בכביצה הכל טמא שהאוכל שהוא כביצה מטמא המשקה המערב בהן והמשקה מטמא שאר הזיתים היו פרורין על גבי פרורין והמשקה מלמטה אף על פי שנגע בכביצה אין טמא אלא מקום מגעו 
עם הארץ שהושיט ידיו לגת ונגע באשכולות אשכול וכל סביבותיו טמאין והגת כלה טהורה מפני שמפסיקין האשכולות שסביבות זה האשכול בינו ובין שאר הגת 
הגפת והזגים שנעשו בטהרה והלכו עליהן טמאין ואחר כך יצאו מהן משקין הרי אלו טהורין שמתחלה נעשו בטהרה ואם נעשו מתחלה בטמאה ויצאו מהן משקין טמאין 
הבדדין שנכנסין ויוצאין ומשקין טמאין בתוך בית הבד אם יש בין משקין לזיתים כדי שינגבו את רגליהן בארץ הרי הזיתים טהורין שהנוגע במשקין טמאים שלא בידיו טהור ואפלו לקדש ככרות הקדש שהיו בהן גומות ובתוך הגומות היו משקין של קדש ונגע השרץ באחת מהן ונגעה ראשונה בשניה ושניה בשלישית אפלו מאה כלן ראשון לטמאה מפני המשקה שבגמות וחבת הקדש הרי הן כלן כמשקין שאין מונין בהן אבל אם היו ככרות תרומה הרי הככר השלישית בלבד פסולה ומשלישית והלאה טהור ואם היה משקה טופח על כל הככרות אף בתרומה הכל טמאות וכלן שניות חוץ מן הראשונה שנגע בה השרץ שהיא ראשון 
אבעבוע הנעשה בעבי החבית והרי הוא כמו כלי אחר בצדה אם נקב האבעבוע לאויר החבית ונקב נקב אחר לחוץ זה כנגד זה או שהיה הנקב הפנימי מלמטה והחיצון מלמעלה והיה האבעבוע והחבית מלאים משקין אם נגע אב הטמאה במשקה שבאבעבועות נטמאו כל המשקין שבחבית היתה החבית מקפת צמיד פתיל ונתונה באהל המת נטמאת מפני הנקב שבאבעבוע זה שהרי הוא מפלש לאוירה וכן אם היה הנקב שבאבעבוע שבפנים מלמעלה והחיצון מלמטה הרי זו אינה נצלת בצמיד פתיל אבל אם נגע אב הטמאה באבעבוע לא נטמאו משקין שבחבית והנם כמבדלין מהן 
כבר בארנו שהשבעה משקין בלבד הן שמתטמאין או מכשירין והשאר קרויין מי פרות ואינם מתטמאין ולא מכשירין ושבעה משקין שמנינו תולדותיהם כיוצא בהם 
תולדות המים הם היוצא מן העין ומן האזן ומן החטם ומן הפה ומי רגלי בני אדם בין גדולים בין קטנים כל אלו היוצאין מן האדם משקין הן בין שיצאו לדעתו של אדם בין שיצאו שלא לדעתו אבל מי רגלי בהמה והמלח שנמחת הרי הן כמי פרות לא מתטמאין ולא מכשירין 
הדם המנוי מן המשקין הוא הדם השותת בשעת שחיטה מן הבהמה והחיה והעופות הטהורין אבל דם הקלוח אינו מכשיר שעדין חיים הן והרי הוא דומה לדם מכה או לדם הקזה השוחט ונתז דם על האכלין ונתקנח הדם בין סימן לסימן הרי זה ספק לפיכך תולין עליו לא אוכלין ולא שורפין תולדות הדם דם הקזה של אדם שהוציאו לשתיה אבל אם הוציאו לרפואה טהור ואינו מכשיר וכן דם שחיטה בבהמה ובחיה ובעופות הטמאין והדם היוצא עם הלחה ועם הרעי ודם השחין והאבעבועות ותמצית הבשר כל אלו אינן מתטמאין ולא מכשירין אלא הרי הן כשאר מי פרות ודם השרץ כבשרו מטמא ואינו מכשיר ואין לנו כיוצא בו 
מי החלב הרי הן כחלב וחלב האדם שאינו צריך לו אינו משקה לא מכשיר ולא מתטמא לפיכך חלב הזכר אינו משקה וכן חלב בהמה וחיה שיצא שלא לרצון כגון שזב מהדד מאליו או שחלבו כמתעסק אבל חלב האשה בין שיצא לרצון בין שיצא שלא לרצון סתמו משקה ומתטמא או מכשיר מפני שהוא ראוי לתינוק 
המשקין שיוצאין מאותן הטמאין שאותן המשקין אבות טמאה מטמאים בלא הכשר שהטמאה וההכשר באין כאחת ואלו הן זוב הזב ושכבת זרעו ומימי רגליו ורביעית דם מן המת ודם הנדה וכן דם מגפתו של זב וחבריו וחלב של אשה ודמעת עינים עם שאר תולדות המים היוצאין מהן מטמאין כמשקין טמאין שמטמאין בלא כונה שמשקין טמאין מטמאין לרצון ושלא לרצון לפיכך נדה או זבה שנטף חלב מדדיה לאויר התנור נטמא התנור וכל מה שבתוכו 
כבר בארנו שהמשקין היוצאין מטבול יום אינם טמאים לפיכך אם נפלו אפלו על ככר של תרומה אינו מכשר עד שיפלו לרצון כשאר המשקין הטהורין שאינן מכשירין אלא לרצון 
הזעה והלחה הסרוחה והרעי והמשקין היוצאין מבן שמונה חדשים והשותה מי טבריה וכיוצא בהן אף על פי שיוצאין נקיים כל אלו אינן חשובין משקה ולא מתטמאין ולא מכשירין 
השותה שאר משקין ויצאו הרי הן משקין כשהיו שאין שאר המשקין טהורין בגוף כיצד שתה מים טמאין והקיאן הרי אלו טמאין מפני שלא טהרו ביציאתן שתה מים טמאים וטבל ואחר כך הקיאן או שיצאו מלמטה אף על פי שלא טבל הרי הן טהורין שתה שאר משקין טמאין או שאר אכלין טמאין אף על פי שטבל ואחר כך הקיאן טמאין לפי שאינן טהורין בגוף נסרחו או שיצאו מלמטה הרי הן טהורין 
כבר בארנו שהזעה אינה משקה אפלו שתה משקין טמאין והזיע זעתו טהורה אבל הבא במים שאובין והזיע זעתו טמאה ואם נסתפג מן המים השאובין ואחר כך הזיע זעתו טהורה 
זעת בתים שיחין ומערות ובורות אינן משקה ואפלו הן טמאין זעתן טהורה אבל זעת המרחץ במים אם היתה המרחץ טמאה זעתה טמאה ואם היתה טהורה והכניס בה פרות הכשרו הכניסו לה כלים הרי המים שעליהן כתלושין ברצון ומכשירין 
הברכה שבבית והבית מזיע מחמתה אם היתה הברכה טמאה זעת כל הבית שמחמתה טמאה 
שתי ברכות בבית אחת טמאה ואחת טהורה המזיע קרוב לטמאה טמא קרוב לטהורה טהור מחצה למחצה טמא 
המהל כשמן משקין המנטפין מסלי זיתים וענבים אינו משקה ולא מתטמאין ולא מכשירין עד שיכניסם בכלי 
השוקל ענבים בכף מאזנים היין שבכף אינו משקה עד שיערנו לתוך הכלי והרי זה דומה לסלי זיתים וענבים שמנטפין 
הדורס ענבים של תרומה בחבית אף על פי שהיין צף על גבי ידיו הרי הכל טהור 
משקה בית מטבחים שבעזרה והוא דם הקדשים והמים שמשתמשין בהן שם טהורין לעולם ואינן מתטמאין ולא מכשירין ודבר זה הלכה מפי הקבלה לפיכך כל דמי הזבחים אינו מקבל טמאה ואינו מכשיר והואיל ודם הקדשים אינו מכשיר קדשים שנשחטו בעזרה לא הכשרו בדם שחיטה ואין לבשר הקדשים הכשר אלא במשקין שיפלו על הבשר חוץ ממשקה בית המטבחים 
פרת קדשים שהעבירה בנהר ושחטה ועדין משקה טופח עליה הרי זו מכשרת לפיכך אם נמצאת מחט טמאה בבשרה הרי הבשר טמא וכן אם היתה הפרה חסומה מחוץ לירושלים אף על פי שאין המחט ידועה הרי הבשר טמא מפני שנגע בכלים הנמצאין מחוץ לירושלים נמצאת המחט בפרש הבשר טהור ובין כך ובין כך הידים טהורות שאין טמאת ידים במקדש כמו שבארנו במה דברים אמורים להיות הבשר טמא בדין תורה אבל להתטמא מדבריהן אין הקדש צריך הכשר אלא חבת הקדש מכשרת הבשר ואם נגע בה טמאה בין קלה בין חמורה נפסלה אף על פי שלא הכשר במשקה כמו שבארנו 
הבוצר ענבים למכר בשוק או ליבשן לא הכשרו לטמאה עד שיפלו עליהן משקין לרצונו כשאר האכלין אבל הבוצר לדרך הכשר לטמאה ואף על פי שלא נפלו משקין על הבציר כלל ואם נגעה בו טמאה נטמא ודבר זה גזרה מדברי סופרים ומפני מה גזרו על הבוצר לגת שהוא מכשר שפעמים שאדם נכנס לכרמו לידע אם הגיע להבצר וסוחט אשכול של ענבים לבדק בו ומזלפו על גבי הענבים הבצורות שהרי הכל לדריכה עומד ועוד מפני שאינו מקפיד עליו הרי הוא מתמעך ויצאו מימיו והרי הוא מקפיד עליהן שלא יזובו בקרקע ונמצא מכשר בהן לפיכך גזרו שהבוצר לגת הכשר 
הבוצר ענבים שאם לא מצא להם שוק מחזירן לגת לא הכשרו עד שיבואו לרשות הגת וכן הזיתים שבאו לרשות הבד הכשרו כמו שיתבאר 
הבוצר ענבים ונתנם בעביט או ששטחן על גבי העלין הכשרו במשקין היוצאין מהן שהרי דעתו על המשקין ולפיכך שטח על העלין או נתן לתוך העביט שהוא כמו בור לפיכך אם נטל מהן טמא או מי שידיו טמאות טמאן בצר ונתן לסלים או במשטיח של אדמה לא הכשרו שהרי אינו מקפיד על המשקה היוצא מהן לפיכך נוטל הטמא מהן ואוכל ואף על פי שהן מבקעות ומנטפות לגת הרי הגת טהורה שהרי לא הכשרו והרי נבצרו לאכילה וכן הנוטל מן הסלים ומן המשטיח של אדמה ואכל והותיר כסאה וכסאתים וזרקן לגת ואף על פי שהיין מנתז על הענבים לא הכשרו 
ענבים שהיו בסלים או במשטיח של אדמה ולקח מהן לדרכן הכשרו לפיכך צריך לקח מהן בידים טהורות כדי שלא יקח מהן הטמא ויטמאן 
כרם שהוא עומד בבית הפרס הבוצר אותו לגת אינו מכשר כל זמן שהוא בבית הפרס הואיל וטמאת בית הפרס מדבריהם והבוצר לגת הכשר מדבריהם הקלו בגזרה זו ולא גזרו עליו שיהיה מכשר עד שיצא מבית הפרס לפיכך הרוצה לבצר בבית הפרס לגת בטהרה מטהר את הבוצרים ואת הכלים ומזה עליהם שלישי ושביעי ומעריב שמשן כדי להכיר שאין מקלין בטמאת בית הפרס אלא מפני שהוא ספק ואחר כך נכנסין ובוצרין ומוציאין חוץ לבית הפרס ואחרים טהורים מקבלין מהן ומוליכין לגת ואם נגעו אלו באלו טמאין מטמאין את הענבים שהאנשים שבבית הפרס טמאין ומטמאין לאותן שבחוץ ועושין אותו ראשון והן מטמאין את הענבים שהרי הכשרו משיצאו חוץ לבית הפרס 
המוסק את זיתיו לכבשן או למכרן בשוק לא הכשרו עד שיפלו עליהן משקין ברצון כשאר האכלין וכן המוסק זיתיו לדרך בבית הבד לא הכשרו עד שתגמר מלאכתן ומפני מה יכשרו הזיתים שנגמרה מלאכתן שחזקתן שהכשרו במהל שלהן שהרי רוצה בקיומו כדי שיהיו נוחין לדרך אבל קדם שתגמר מלאכתן אין המהל היוצא מהן מכשיר מפני שאינו רוצה בקיומו לפיכך זיתים שלא נגמרה מלאכתן שנפלו עליהן משקין טמאין אין טמא אלא מקום מגעם ככל האכלים שלא הכשרו נפלו עליהן משקין טמאין אחר שנגמרה מלאכתן נטמאו כלן שהמשקין הטמאין מטמאים את המהל שבהן והמהל מטמא את כלן שהמהל שיצא מהן אחר גמר מלאכתן חשוב משקה ומתטמא ומכשיר 
חבית של זיתים מגלגלים צריך לנקב החבית כדי שיצא המהל ואם לא נקב הרי אלו מכשרין נקבה וסתמוה שמרים והנם בלולים במהל אינם מכשירין מפני שאינן ברצונו שהרי נקבה 
זיתים שמסקן לדריכה מאימתי גמר מלאכתן משתגמר מסיקתן ויהיו מנחים ומוכנים לדריכה אף על פי שלא נפלו עליהן משקין ולא יצאו מהן משקין הואיל ונגמרה מלאכתן הכשרו אבל קדם שנגמרה מלאכתן אף על פי שנתמעכו והזיעו ונתחברו במשקיהן אינן מכשרין גמר מלמסק זיתיו אבל עתיד לקח זיתים אחרים להוסיף עליהם אפלו אינו עתיד להוסיף אלא או קב או קבים לא הכשרו ואם הערים הרי אלו מכשרין גמר מלקח אבל עתיד ללוות ולהוסיף וארעו אנס או נתעסק במשתה ולא הוסיף עדין לא נגמרה מלאכתן ואינן מקבלין טמאה ואפלו זבים וזבות מהלכין עליהם טהורים 
העוטן זיתיו בשני בדים כיון שגמר אחת מהן הכשרו לקבל טמאה 
המסיק זיתיו בגליל העליון ועתיד להורידם לגליל התחתון אין מקבלין טמאה עד שיורידם לשם והוא שחשב עליהן קדם שימסק אבל אחר שימסק אין המחשבה מועלת אלא הכשרו גמר את זיתיו ועתיד למכרן לא הכשרו עתיד לחפותן בעלין הכשרו ומקבלין טמאה 
הלוקח מעטן זיתים מן העכו"ם אם יש מסיק על פני האדמה יעשו בטמאה שזה בחזקת שגמר ונאמן עם הארץ לומר מעטן זה לא גמרתיו 
הרוצה לטל מזיתים שלא נגמרה מלאכתן ולדרך הרי זה נוטל מהן בטמאה ומוליך לבית הבד בטמאה ומכסה השאר בטמאה ואינו חושש שהרי לא הכשרו כדי שיקבלו טמאה 
המניח את זיתיו בכותש כדי שימתינו ויהיו נוחים להכתש הרי אלו מכשרין הניחן שימתינו ושימלחם אחר שימתינו אינן מכשרין שהרי דעתו עליהן לכבשן 
הפוצע זיתים של תרומה בידים טמאות פסלן שפציעתן היא גמר מלאכתן פצען לספגן במלח לא הכשרו וכן אם פצען לידע אם יש בהן שמן והגיעו להמסק לא הכשרו 
המניח זיתים בגת לגרגרן וליבשן אפלו הם רום אמה אינן מכשרין נתנן בבית שילקו אף על פי שעתיד להעלותן לגג או שנתנן בגג שילקו אף על פי שעתיד לפתחם ויפריס אותן הרי אלו מכשרים נתנן בבית עד שישמר את גגו או עד שיוליכם למקום אחר אינן מכשרים שעדין לא נגמרה מלאכתן 
העוטן זיתיו ברשות עם הארץ ונעל וחתם אינו חושש שמא יש לו מפתח אחר וחותם אחר אף על פי שמצא חותם מקלקל ומפתח פתוח הרי אלו טהורין וחותם שאמרו אפלו צרור או קיסם היו שם חורין וסדקין אינו חושש שמא מכניס קנה ומסיטן היו שם חלונות של ארבעה טפחים נדונות כפתחין 
הדורך בטמאה ורצה לטהר כלי בית הבד והעקל מן המשקין הטמאין שנבלעו בהן כיצד יעשה כלי של עץ ושל אבנים מדיח ושל נסרים וכיוצא בהן מנגבן ושל גמי מישנן כל שנים עשר חדש או חולטן בחמין או במי זיתים או מניחן תחת צנור שמימיו מקלחין או לתוך מעין שמימיו רודפין שתים עשרה שעות ואחר כך מטביל את הכלים שצריכין טבילה ומשתמש בהן בטהרה 
כל דברי הכשר אכלין דברי קבלה הן מפי השמועה למדו שזה שנאמר "וכי יתן מים על זרע" אחד המים ואחד שאר שבעה משקין והוא שינתן עליהם ברצון בעלים ואחר שנעקרו מן הקרקע שדבר ידוע הוא שאין לך זרע שלא בא עליו מים כשהוא מחבר לא נאמר וכי יתן מים אלא לאחר שנעקרו האכלין ונתלשו המשקין 
כל משקה שנפל על האכל בתחלה ברצון בעלים אף על פי שאין סופו ברצון או שהיה סופו ברצון ואין תחלתו ברצון הכשיר נפל שלא ברצונו אינו מכשיר אפלו בלל הוא פרותיו מפני הסכנה או מפני הצרך והוא אין רצונו שיהיו בלולין הרי אלו לא הכשרו כיצד הטומן פרותיו במים מפני הגנבים או הנותן פרותיו לשבלת הנהר להביאן עמו אינן מכשרים 
משקין שנתלשו מן הקרקע שלא ברצון אינן מכשירין לפיכך אדם או כלים או פרות שנבללו במשקין ונתלשו שלא ברצון אף על פי שנגעו אכלין באותן משקין ברצון לא הכשרו שהרי אותן המים שלא לרצון נתלשו וכאלו הן עדין בקרקע שאינן מכשירין היו המים שעל האדם ועל הכלים ועל הפרות תלושין ברצון ונגעו בהן אכלין ברצון הכשרו כיצד הכופה קערה על הכתל בשביל שתודח המים שבה מכשירין ואם הניח בהן פרות הכשרו מפני שהן תלושין בכלי לדעת כפאה בשביל שלא ילקה הכתל המים שבה אינן כתלושין ולפיכך אם נתן בה אכלין לא הכשרו נתכון שיודח הכתל אם היה כתל בית הרי אלו מכשירין שהתלוש שחברו לענין הכשר הרי הוא כתלוש ונמצאו מים שעל כתל בית זה כמים שבכלים ואם היה כתל מערה שאינו בנין אלא עצמה של קרקע המים שעליה אינן כתלושין מן הקרקע 
השוחה לשתות הרי המים העולים בשפמו ובפיו תלושין ברצונו שדבר ידוע הוא שהשותה יעלה המים בפיו ובשפתיו והואיל ושתה ברצונו הרי אלו נתלשו ברצון אבל המים העולים בחטמו ובזקנו ובראשו אינן תלושין ברצון 
הממלא את החבית המים העולים אחריה ובחבל שהוא מכונן על צוארה ובחבל שהוא לצרכה הרי הן תלושין ברצון והמים שבחבל היתר על צרכה אינן תלושין ברצון נתנה תחת הצנור כל המים שעל גבה ובחבל אינן תלושין ברצון לפיכך אין מכשירין 
מי שירדו עליו גשמים אפלו היה אב הטמאה המים שעליו אף על פי שירדו מצד העליון לתחתון טהורין והוא שינתקם מעליו בכל כחו אבל אם היו שותתין ויורדים בשעת פרישתם מתטמאין ובזמן שהן טהורין אינן מכשירין שהרי אינן תלושין עליו לרצונו ואם נער הרי אלו לרצון עמד תחת הצנור להקר או לידוח הרי זה לרצון ואם היה טמא המים שעליו טמאין 
חבית שהיתה מלאה פרות וירד הדלף לתוכה הרי זה יערה המים מעליהן ואינן מכשירין ואף על פי שרצונו שיהיו בתוכה עד שיערה המים מעליהן 
ערבה שירד הדלף לתוכה המים הנתזין והצפין מעליה אינן תלושין ברצון נטלה לשפכה המים שבתוכה אינן ברצון הניחה שירד הדלף לתוכה הנתזין והצפין שבתוכה אינן תלושין ברצון ואם נטלה לשפכה הרי אלו מכשירין שכיון שלא שפכה במקומה הרי תלשן ברצונו 
המטביל את כליו והמכבס את כסותו במערה המים העולין בידיו ברצון וברגליו אינן כתלושין ברצון 
פרות שנפלו לתוך המים ופשט ידיו ונטלן לא הכשרו ואם חשב שיודחו ידיו הכשרו במים שבידיו שהמים שבידיו ושעל הפרות הרי הן כתלושין ברצון 
הנותן פרותיו לתוך המים ברצונו אם היו מים שבקרקעות אינן מכשרין כל זמן שהן במים הוציאן הכשרו במים שעליהן או שעל ידיו שהרי נתלשו ברצון כיצד צנון או לפת שהוא בתוך המערה נדה מדיחתו שם והוא טהור העלתהו כל שהוא מן המים נטמא במגעה 
קפה שהיא מלאה תורמוסין ונתונה לתוך המקוה מושיט ידו הטמא ונוטל תורמוסין מתוכה והן טהורין מפני שלא הכשרו שהרי מתוכה נטל ואין רצונו במים שעליהן העלם מן המים הנוגעין בקפה טמאין שהרי הכשרו במים שבקפה שנתלשו ברצונו ושאר כל התורמוסין שבתוך הקפה טהורין 
הממלא בקילון המים הנשארים בקילון הרי הן תלושין ברצון עד שלשה ימים אבל אחר שלשה ימים אינן תלושין ברצון אלא אם נשאר שם משקה אינו מכשיר 
עצים שנפלו עליהן משקין ברצון וירדו עליהן גשמים שלא לרצון אם רבו הרי כלן שלא לרצון הוציאן שירדו עליהן גשמים אף על פי שרבו הרי כלן לרצון היו רגליו או רגלי בהמתו מלאות טיט ועבר בנהר ורחצו אם שמח הרי המים העולין עליהן תלושין ברצון ואם לאו אינן ברצון 
המוריד את הגלגלים ואת כלי הבקר בשעת הקדים למים כדי שיסתמו הסדקין שבעץ הרי המים העולין בהן תלושין ברצון 
המוריד את הבהמה לשתות המים העולין בפיה תלושין ברצון וברגליה אינן כתלושין ברצון אלא אם חשב שיודחו רגליה ובשעת החרף והדיש אף שברגליה תלושין ברצון הורידה חרש שוטה וקטן אף על פי שחשב שיודחו רגליה המים העולין ברגליה אינן תלושין ברצון שיש להן מעשה ואין להן מחשבה 
הטובל במים הרי כל המים שעל בשרו תלושין ברצון אבל העובר במים כל המים שעל בשרו אינן תלושין ברצון 
מי שטבל בנהר והיה לפניו נהר אחר ועבר בו בטלו השניים את הראשונים והרי המים שעליו אינן תלושין ברצון וכן אם דחהו חברו לשברו או לשבר בהמתו בטלו המים הראשונים אבל אם דחהו דרך שחוק לא בטלו אלא הרי המים שעליו תלושין לרצון טבל בנהר ועלה וירדו עליו גשמים אם רבו עליו גשמים הרי בטלו מים הראשונים והרי כל המים שעליו אינן תלושין ברצון 
השט על פני המים המים הנתזין אינן תלושין ברצון והמים העולין עליו תלושין ברצון אם נתכון להתיז על חברו אף הנתזין תלושין ברצון 
העושה צפור במים המים הנתזין ואת שבה אינם תלושין ברצון 
המודד את הבור לידע עמקו מים העולין בידו ובדבר שמדד בו תלושין ברצון ואם מדד רחבו מים העולין בידיו או בדבר שמדד בו אינן תלושין ברצון פשט ידו או רגלו לבור לידע אם יש בו מים הרי המים העולין בידו או ברגלו אינן תלושין ברצון פשטן לידע כמה מים שם העולין בהן תלושין ברצון זרק אבן לבור לידע אם יש בו מים מים הנתזין אינן ברצון ושעל האבן אינן כתלושין 
החובט על השלח חוץ למים הנתזין ממנו תלושין ברצון שהרי רצונו שיצאו חבט עליו והוא בתוך המים אינן תלושין ברצון 
המים העולין בספינה ובעקל ובמשוטות אינן תלושין ברצון ובמצודות וברשתות ובמכמורות אינם תלושין ברצון ואם נער תלושין ברצון וכן המים שעל הקסיה שלחנות ועל השפה של לבנים אינן ברצון ואם נער הרי אלו ברצון 
המוליך את הספינה לים הגדול לצרפה המוציא מסמר לגשמים לצרפו המניח את האוד בגשמים לעשותו הרי המים שעליהן תלושין ברצון אבל המוציא את המסמר ואת האוד לגשמים לכבותן אין המים שעליהן תלושין ברצון 
שלשל את המשולת לבור להעלות בה כלי או קיתון שלשל את הכלכלה לבור כדי שתשב עליה התרנגלת אין המים שעליה תלושין ברצון 
הממחק את הכרישה להסיר המים שעליה והסוחט שערו בכסותו המים היוצאין תלושין ברצון והנשארין אינן תלושין ברצון מפני שרצונו שיצאו מכלן וכרישה עצמה הכשרה שבשעת פרישתה מכשירין ואם נתק המים מעליה בכל כחו לא הכשרה 
המרעיד את האילן להשיר ממנו אכלין או להשיר טמאה המים הנתזין ממנה אינן תלושין ברצון הרעידו להשיר ממנו משקין היוצאין הרי הן תלושין והנשארין בו אף על פי שנשרו ממקום למקום אינן תלושין ברצון מפני שהוא מתכון שיצאו מכלו וכן אם נתזו על המחברין אינן תלושין ברצון 
המרעיד את האילן ונפל על חברו או סכה ונפלה על חברתה ותחתיהן זרעים וירקות מחברים לקרקע ונפלו המים על הפרות המחברין שתחתיהן אותן המים שבזרעים ושבירקות אינן תלושין ברצון 
שמרים של תרומה שנתן עליהן מים כבר בארנו בתרומות שהראשון והשני אסור לזרים ושל הקדש בדק הבית אף השלישי אסור ושל קדשי מזבח לעולם אסור ושל מעשר שני הודאי ראשון בלבד אסור כשם שאמרו לענין אסורן כך אמרו לענין הכשרן כגון שנתמדו מאליהן והיתה בהמה שותה ראשון ראשון שאם היה האדם הוא שמסיר המים הראשונים אף על פי שמאליהן נפלו כיון שחשבן והקפיד עליהן מכשירין 
פרות שירד הדלף לתוכן וערבן כדי שיתנגבו לא הכשרו 
המעלה פרותיו לגג מפני הכנימה וירד עליהן הטל לא הכשר ואם נתכון שירד עליהן הטל הכשרו לפיכך אם העלום חרש שוטה וקטן אף על פי שחשבו שירד הטל עליהן לא הכשרו שיש להן מעשה דין תורה ואין להן מחשבה אפלו מדברי סופרים הפכו בהן קטנים על הגג הרי אלו מכשרין שאם היתה מחשבה של קטן נכרת מתוך מעשיו מחשבתו מועלת מדבריהן 
המעלה את האגדות ואת הקציעות ואת השום לגג בשביל שימתינו וירד עליהן הטל לא הכשרו ואין אומרין הואיל והכל יודעין שהטל יורד הרי זה ברצונו שהרי לא העלם אלא כדי שימתינו 
המוליך חטין לטחן וירדו עליהן גשמים אם שמח הכשרו היו זיתיו נתונין בגג וירדו עליהן גשמים אם שמח הכשרו החמרים שהיו עוברים בנהר ונפלו שקיהן במים והעלום אם שמחו הכשרו הפרות והמים שעל השקין הנם תלושין ברצון שהרי שמחו 
שק שהוא מלא זרעונים ונתון על גבי הנהר או על פי הבור או על מעלות המערה ושאבו הכשרו 
חבית שהיא מלאה פרות שנתנה בתוך המשקין או מלאה משקין שנתנה בתוך הפרות ושאבו הכשרו באלו משקין אמרו במים וביין ובחמץ אבל שאר המשקין אין משאבין מן החרס כדי שיכשירו הפרות שבצדן 
הרודה פת חמה ונתנה על פי חבית של יין אם היתה פת חטין לא הכשרה ואם היתה של שעורים הכשרה מפני שהשעורים שואבות וכן אם היה היין טמא והיתה פת חטים טהורה ואם היתה שעורים נטמאה מפני ששאבה משקין טמאין 
המרבץ את ביתו ונתן בו חטים וטננו אם מחמת המים הכשרו ואם מחמת הסלע לא הכשרו המכבס את כסותו בערבה ונתן בה חטים וטננו אם מחמת המים הכשרו ואם מחמת הערבה לא הכשרו 
הטומן פרות בחול כדי שירטיבו הכשרו הטומן בטיט הנגוב אם יש בו משקה טופח הכשרו ואם לאו לא הכשרו 
המרבץ את גרנו אינו חושש שמא יכשרו חטיו אם טננו בו ואף על פי שהוא שמח 
המלקט עשבים כשהטל יורד עליהן לחפות בהן החטין לא הכשרו ואם נתכון לכך הכשרו 
המרבץ את ביתו במים טמאים ונתן בו שבלים וטננו אם יש עליהן משקה טופח הרי אלו טמאין ואם לאו טהורין 
הנוער אגדה של ירק שהיו עליה משקין וירדו מצד העליון לצד התחתון לא הכשר 
המעלה שקין מלאין פרות מן הנהר ונתנן זה על גבי זה הכשר התחתון במים שירדו לו מן העליון שהרי ברצונו הניח זה על גבי זה 
הנופח בעדשים לבדקן אם הן יפות והזיעו הכשרו בהבל פיו מפני שהוא מתולדות המים וכן האוכל שמשמין באצבע הכשרו במשקה פיו ושעל אצבעו 
נשך באכל ונפל האכל הרי המשקה שעל האכל שלא לרצון היה אוכל זיתים פצועים ותמרים רטבות וכל שהוא רוצה למץ את גרעינתו ונפל מפיו הרי המשקה שעליו ברצון היה אוכל זיתים נגובין ותמרים יבשות וכל שאינו רוצה למץ את גרעינתו ונפל מפיו הרי המשקה שעליו שלא ברצון 
עלשין שלקטן לבהמה והדיחן וחשב עליהן לאדם אחר כך כבר בארנו שהן צריכים הכשר שני ואם היה עליהן משקה טופח כשחשב עליהן לאדם הרי אלו מכשרין 
מים שבכלים מתטמאין בין לרצון בין שלא לרצון ומטמאין אכלים וכלים בין שנפל עליהן ברצון בין שלא נפל עליהן ברצון אבל מים שבקרקעות כגון מי בורות שיחין ומערות ומי גבאים שאין בהם ארבעים סאה אין מתטמאין אלא לרצון ואין מטמאין אלא ברצון כיצד מים שבקרקע שאין בהן ארבעים סאה בין שהיו שאובין בין שאינן שאובין שנפל לתוכן המת או שהלך בהן הטמא הרי אלו טהורין אבל אם שתה מהן אדם טמא או שמלא בהן בכלי טמא או שנפלו לתוכן משקין טמאין ברצון הרי אלו טמאין ואף על פי שהן בקרקע שתה מהן הטהור אחר שנטמאו בקרקע או שמלא בהן בכלי טהור נטמא השותה ונטמא הכלי שהרי ברצון שתה או מלא נפל לתוכן ככר של תרומה הרי הוא טהור כשהיה שאין מתטמאין אלא לרצון לפיכך אם הדיח ידו והוציא הככר נטמא הככר במים שבידיו שהרי הן ברצון 
מי גבאים וכיוצא בהן ממים שבקרקעות כגון מי בורות שיחין ומערות ומי תמצית שפסקו ומקואות שאין בהן ארבעים סאה שנטמאו וירדו להם גשמים ורבו מי גשמים עליהם אף על פי שלא שטפו הרי הן טהורין לפיכך כל המים שבקרקעות כגון מי גבאים וכיוצא בהן בשעת הגשמים הכל בחזקת טהרה 
פסקו הגשמים הקרובים לעיר או לדרך טמאין שהן בחזקת ששתה מהן הטמא ושמלאו מהן בכלים טמאין והרחוקים טהורים עד שיהלכו רב האדם הלכו הכל בחזקת טמאה שההולכים בשירות ממלאין ושותין מהן במה דברים אמורים בגבא שאפשר לשתות ממנה אבל בגבא שאי אפשר לשתות ממנה אלא בדחק גדול הרי זו בחזקת טהרה עד שימצא מקום פרסות רגלי אדם או פרסות רגלי בהמה גסה נכרת בו אבל מצא פרסות רגלי בהמה דקה הרי זה טהור שאפשר שירדה ושתת 
חזקת טיט וגמומיות שבפתחי חניות ברשות הרבים בשעת הגשמים שהן טהורין פסקו הגשמים הרי הן כמי שפיכות ושבשוקין הולכין בהן אחר הרב גבא שנפל לתוכו יין או חלב או דבש הולכין בו אחר הרב נפל לתוכו שמן אף על פי שהקפיאהו הרי זה מתטמא ומטמא שלא ברצון לפי שאי אפשר לו לצאת ידי צחצחית 
שמן ושאר המשקין חוץ מן המים הרי הן בקרקע כמות שהן בכלים דין אחד הוא 
מי תמצית שלא פסקו אף על פי שאין בהן ארבעים סאה הואיל והן בקרקע והרי המים נמשכין ובאין להן אינן מקבלין טמאה ואף על פי ששתה מהן הטמא ומלא מהן בכלי טמא או נתן לתוכן מים טמאים הרי הן טהורין לכל דבר 
מי שהיה אוכל תרומה בידים טמאות כגון דבלה שלא הכשרה והכניס ידו לתוך פיו לטל צרור אם הפך נטמאת הדבלה ברירו שהרי נטמא ביד מפני שעקרו ואם לא הפך טהורה שהמשקה שבפיו קדם שיהפכנו או ימוצצנו להוציאו דומה למים שלא נתלשו אלא הן עדין בקרקע שאין מתטמאין ואין מטמאין אלא ברצון כמו שבארנו וזה אין רצונו אלא לטל הצרור היה פונדיון לתוך פיו ופשט ידו לטלו והדבלה בתוך פיו אם הניחו לצמאו הרי זה הרק כעקור ונטמאת הדבלה מחמת משקה פיו שנטמא מחמת ידיו 
האשה שהיתה אוכלת אכלין של תרומה שאינן מכשרין והיתה גורפת את התנור הטמא והכה הקוץ ויצא ממנה דם ומצצה אצבעה מפני הדם או שנכוית ונתנה אצבעה בפיה נטמאת התרומה שבפיה שהרי רצונה להוציא המשקה מפיה ולעקרו במציצת אצבע 
כל האגדות שבשוקים וכל הקמחים וכל הסלתות שבשוקים בחזקת מכשרין האגדות מפני שדרכן לזלף המים עליהן תמיד והקמח והסלת לותתין אותו ואחר כך טוחנין אותו וכן חטין שחולקין אותן ברחים אחת לשתים ואחת לשלש כדי לעשות מהן מעשה קדרה כגון הריפות וכיוצא בהן הרי הן בחזקת מכשרין בכל מקום בין של שוקין בין של בתים מפני שלותתין אותן להסיר קלפתן 
כל אלו שהן בחזקת מכשרין הרי הן בחזקת טמאה מפני שהכל ממשמשין בהן והן מכשרין ועל כלן נאמן עם הארץ לומר לא הכשרו ואין צריך לומר שאר אכלין שאין להן חזקה שעם הארץ נאמן לומר לא הכשרו 
כל הדגים בחזקת מכשרין ואין עם הארץ נאמן עליהן לומר לא הכשרו לפיכך לעולם הדגים בחזקת טמאה הדגים בין שצדן בחרם בין בכפוף בין במצודה אם לא נער את המצודה עליהן לא הכשרו ואם נער הכשרו ואין עם הארץ נאמן לומר לא נערתי את המצודה עליהן והרי הן בחזקת טמאה עד שיתכון לצודן בטהרה 
כל הציר בחזקת מכשר וציר טהור שנפל לתוכו מים כל שהם הרי הכל משקה ומכשיר ומתטמא טמאת משקין לפיכך חזקתו טמא נפל לתוכו יין דבש וחלב הולכין אחר הרב וכן מי פרות שנתערבו בשאר המשקין הולכין אחר הרב נתערבו במים כל שהן הרי הכל משקה ומתטמא טמאת משקין ומכשיר וציר חגבים טמאים אינו מכשיר אבל מתטמא טמאת משקין 
הלוקח ציר מעם הארץ משיקו במים וטהור שאם היה רב הציר מים הרי המים מטהרין במקוה ואם היה רבו מלח של דגים אינה מקבלת טמאה והמים שבה בטלו במעוטן במה דברים אמורים לטבל בהן פת אבל לקדרה מצא מין את מינו ונעור ונמצאו רב המים טמאים שהמעוט שהיה בציר לא טהור במקוה 
הפרות בכל מקום בחזקת טהרה אפלו היה המוכר עכו"ם עד שידע שהכשרו או שיהיו מדברים שחזקתן מכשרין 
האוג בכל מקום בחזקת טמאה וכן כל הקשואין והדלועין והתלויות בגמי על פתחי חניות בחזקת מכשרין וטמאין 
כל הכתוב בתורה ובדברי קבלה מהלכות הטמאות והטהרות אינו אלא לענין מקדש וקדשיו ותרומות ומעשר שני בלבד שהרי הזהיר את הטמאין מלכנס למקדש או לאכל קדש או תרומה ומעשר בטמאה אבל החלין אין בהן אסור כלל אלא מתר לאכל חלין טמאין ולשתות משקין טמאים הרי נאמר בתורה "והבשר אשר יגע בכל טמא לא יאכל" מכלל שהחלין מתרין שאינו מדבר אלא בבשר קדשים אם כן מפני מה נאמר הראשון שבחלין טמא והשני פסול לא שיהיה אסור באכילה אלא למנות ממנו לתרומה ולקדש שאם נגע שני של חלין בתרומה פסלה ועשאה שלישי וכן אם נגע באכלין של קדש טמאן ועשאן שלישי כמו שבארנו וכן האוכל אכל שני של חלין אם נגע בתרומה פסלה 
כשם שמתר לאכל חלין טמאים ולשתותן כך מתר לגרם טמאה לחלין שבארץ ישראל ויש לו לטמא את החלין המתקנין לכתחלה וכן מתר לאדם לגע בכל הטמאות ולהתטמא בהן שהרי הזהיר הכתוב את בני אהרן ואת הנזיר מהתטמא במת מכלל שכל העם מתרין ושאף כהנים ונזירים מתרין להתטמא בשאר טמאות חוץ מטמא מת 
כל ישראל מזהרין להיות טהורים בכל רגל מפני שהם נכונים לכנס במקדש ולאכל קדשים וזה שנאמר בתורה "ובנבלתם לא תגעו" ברגל בלבד ואם נטמא אינו לוקה אבל בשאר ימות השנה אינו מזהר 
 "הטמא והטהור יחדו" מפי השמועה למדו שהטמא והטהור אוכלין בקערה אחת אבל לא יאכל הבעל עם אשתו בקערה כשתהיה נדה ולא ישתה עמה ולא תמזג לו את הכוס כמו שבארנו ולא יאכל הזב עם הזבה מפני הרגל עברה שמא יבעל 
אף על פי שמתר לאכל אכלין טמאין ולשתות משקין טמאים חסידים הראשונים היו אוכלין חלין בטהרה ונזהרין מן הטמאות כלן כל ימיהם והן הנקראים פרושים ודבר זה קדשה יתרה היא ודרך חסידות שיהיה נבדל אדם ופורש משאר העם ולא יגע בהם ולא יאכל וישתה עמהם שהפרישות מביאה לידי טהרת הגוף ממעשים הרעים וטהרת הגוף מביאה לידי קדשת הנפש מן הדעות הרעות וקדשת הנפש גורמת להדמות בשכינה שנאמר "והתקדשתם והייתם קדשים כי קדוש אני ה' מקדשכם" בריך רחמנא דסיען 