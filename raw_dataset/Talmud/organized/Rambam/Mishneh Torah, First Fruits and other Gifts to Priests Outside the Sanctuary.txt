עשרים וארבע מתנות נתנו לכהנים וכלן מפרשין בתורה ועל כלן נכרתה ברית לאהרן וכל כהן שאינו מודה בהן אין לו חלק בכהנים ואין נותנין לו מתנה מהן 

וכל האוכל מתנה שיש בה קדשה מברך אשר קדשנו בקדשתו של אהרן וצונו לאכל כך וכך 

שמונה מתנות מהם אין אוכלים אותן הכהנים אלא במקדש לפנים מחומת העזרה וחמש מתנות אין אוכלין אותן אלא בירושלים לפנים מחומת העיר וחמש מתנות אין זוכין בהן מן התורה אלא בארץ ישראל בלבד וחמש מתנות זוכין בהן בין בארץ בין בחוצה לארץ ומתנה אחת זוכין בה מן המקדש 

מה הן השמונה שאין נאכלין אלא במקדש בשר החטאת אחד חטאת העוף ואחד חטאת הבהמה ובשר האשם בין תלוי בין ודאי וזבחי שלמי צבור ומותר העמר ושירי מנחות ישראל ושתי הלחם ולחם הפנים ולוג שמן של מצרע אלו אינן נאכלין אלא במקדש 

ומה הן החמש שאינן נאכלין אלא בירושלים חזה ושוק של שלמים והמורם מן התודה והמורם מאיל נזיר ובכור בהמה טהורה והבכורים אלו אינן נאכלין אלא בירושלים 

ומה הן החמש שבארץ ישראל התרומה ותרומת מעשר והחלה ושלשתן קדש וראשית הגז ושדה אחזה ושניהן חלין אלו אינן זוכין בהן מן התורה אלא בארץ ישראל ואין אוכלין תרומות וחלות של ארץ ישראל אלא בארץ ישראל 

ומה הן החמש שזוכין בהן הכהנים בכל מקום המתנות ופדיון הבן ופטר חמור וגזל הגר והחרמים וחמשתן חלין לכל דבר 

והמתנה שזוכין בה מן המקדש היא עורות העולות והוא הדין לשאר עורות קדשי הקדשים כלן לכהנים 

השמונה מתנות שאינן נאכלין אלא במקדש כלן קדשי קדשים הן ואינן נאכלים אלא לזכרי כהנה כמו שיתבאר במקומו ובהן נאמר  "כל זכר בכהנים יאכל אתו" וגו' 

החמש שבירושלים הן קדשים קלים ונאכלין לזכרים ולנקבות ובהן נאמר  "לך נתתים ולבניך ולבנתיך אתך לחק עולם" ואף על פי כן אין נתנין אלא לזכרי כהנה שהרי לאנשי משמר הן והבכור מקריבין חלבו ודמו ואין מקריבו אלא איש וכן עורות קדשי הקדשים ושדה אחזה והחרמים וגזל הגר אין זוכין בהן אלא אנשי משמר כמו שיתבאר וכן פדיון הבן לזכרי כהנה שכן נאמר בו  "ונתת הכסף לאהרן ולבניו" ופטר חמור לזכרי כהנה שדין הבכורות כלן שוה לזכרים ולא לנקבות 

הנה למדת שהמתנות שנתנין לנקבות כזכרים חמש מתנות תרומה ותרומת מעשר וחלה ומתנות בהמה וראשית הגז ומנין אתה אומר שראשית הגז נתנת לכהנות שנאמר  "ראשית דגנך תירשך ויצהרך וראשית גז צאנך תתן לו" מה ראשית דגן נתנת לנקבות כזכרים אף ראשית הגז 

מנו חכמים מתנות אלו על דרך אחרת ואמרו עשרים וארבע מתנות כהנה נתנו לאהרן ואלו הן עשר במקדש ארבע בירושלים ועשר בגבולין 

עשר במקדש חטאת בהמה וחטאת העוף אשם ואשם תלוי זבחי שלמי צבור ולג שמן של מצרע שתי הלחם ולחם הפנים שירי מנחות ומותר העמר 

ארבע בירושלים הבכור והבכורים ומורם מתודה ואיל נזיר ועורות קדשים 

עשר בגבולין תרומה ותרומת מעשר וחלה וראשית הגז והמתנות ופדיון הבן ופדיון פטר חמור שדה חרמים ושדה אחזה וגזל הגר ולפי חשבון זה חשב כל המורם מקדשים קלים מתנה אחת והן חזה ושוק המורם מכל זבח שלמים עם הלחם המורם עמהם  עם חזה ושוק הואיל ושלשתן שלמים הן חשב המורם מהם מתנה אחת 

כל המתנות שהן תלויות בקרבנות תתבאר כל אחת ואחת במקומה בהלכות קרבנות וכן גזל הגר יתבאר בהלכות גזלה וכבר בארנו דין שדה אחזה ודין החרמים בהלכות ערכין ודין תרומה ותרומת מעשר בהלכות תרומות ובהלכות אלו אבאר משפטי המתנות שאין תלויין בקרבנות והן הבכורים והחלה והמתנות וראשית הגז ופדיון הבן ופטר חמור 

מצות עשה להביא בכורים למקדש ואינם נוהגין אלא בפני הבית ובארץ ישראל בלבד שנאמר   "ראשית בכורי אדמתך תביא בית ה' אלהיך" ומביאין בכורים של דבריהם מערי סיחון ועוג ומסוריא שהקונה בסוריא כקונה בירושלים  אף על פי שהן חיבין בתרומה ובמעשרות מדבריהם אין מביאין מהן בכורים ואם הביא בכורים מחוץ לארץ אינן בכורים 

אין מביאין בכורים אלא משבעת המינין האמורים בשבח הארץ והם החטים והשעורים והענבים והתאנים והרמונים והזיתים והתמרים ואם הביא חוץ משבעת המינין לא נתקדשו 

אין מביאין לא מתמרים שבהרים ולא מפרות שבעמקים ולא מזיתי שמן שאינן מן המבחר אלא מתמרים שבעמקים ומפרות שבהרים לפי שהן מן המבחר  כגון תמרים שבהרים ותאנים סורות ומרקבות וענבים מאבקות ומעשנות לא נתקדשו 

אין מביאין בכורים משקין חוץ מזיתים וענבים בלבד שנאמר   "פרי האדמה"  ואם הביא משקין אין מקבלין ממנו 

הקרובים לירושלים מביאין תאנים וענבים לחים והרחוקין מביאין אותן גרוגרות וצמוקין 

אין מביאין בכורים קדם לעצרת שנאמר  "וחג הקציר בכורי מעשיך" ואם הביא אין מקבלין ממנו אלא יניחם שם עד שתבוא עצרת ויקרא עליהן וכן אין מביאין בכורים אחר חנכה שהבכורים שבכרו אחר חנכה הן חשובין משנה הבאה ויניחם עד אחר עצרת 

אין מביאין בכורים לא מן החדש על הישן ולא מן הישן על החדש כיצד לא יביא מפרות שחנטו קדם חמשה עשר בשבט על פרות שחנטו אחר חמשה עשר בו אחד הנטוע ואחד העולה מאליו שנאמר  "בכורי כל אשר בארצם" 

הפרות של שתפין חיבים בבכורים שנאמר  "בכורי כל אשר בארצך"  

הגדל בעציץ אף על פי שהוא נקוב והגדל בספינה אינו מביא ממנו כל עקר שנאמר  "בארצם" אבל מביא מן הגדל בגג או בחרבה 

הנוטע אילן בתוך שדהו והבריכו לתוך שדה חברו או לרשות הרבים או שהיה נוטע בשדה חברו או ברשות הרבים והבריכו בתוך שדהו או שהיה עקרו בתוך שדהו והבריך קצתו בתוך שדהו ודרך הרבים או דרך היחיד מפסקת באמצע בין העקר והצד המברך אינו מביא בכורים לא ממה שהוציא ברשות זו ולא מן הצד שברשות האחרון שנאמר   "בכורי אדמתך" עד שיהיו כל הגדולין מאדמתך 

נתן לו חברו רשות להבריך בתוך שלו אפלו לשעה הרי זה מביא בכורים ואם היה האילן סמוך למצר חברו או נוטה לשדה חברו אף על פי שחיב להרחיק הרי זה מביא ממנו וקורא שעל מנת כן הנחיל יהושע את הארץ 

האריסין והחכירין ובעלי זרוע שאונסין את הבעלים ולוקחין מהן ארצותם בפחות והגזלנין אינן מביאין בכורים ואפלו נתיאשו הבעלים שנאמר   "בכורי אדמתך" 

הקונה אילן בתוך שדה חברו אינו מביא לפי שאין לו קרקע שלשה יש לו קרקע ואף על פי שאין לו אלא אילנות בלבד הרי הוא כמי שקנה קרקע קנה אילן אחד וקרקעו הרי זה מביא 

הלוקח פרות תלושין ולקח הקרקע הרי זה מביא בכורים שהרי יש לו קרקע ופרותיה מכר לו פרות חוץ מן הקרקע אפלו מחברים מוכר אינו מביא שהרי אין לו פרות ולוקח אינו מביא שהרי אין לו קרקע חזר המוכר ולקח הפרות מן הלוקח הרי זה מביא שהרי יש לו קרקע ופרותיה 

המוכר שדהו לעכו''ם וחזר ולקחה ממנו הרי זה מביא ממנה בכורים מן התורה שאינה נפקעת מן המצוה בקנין העכו''ם כמו שבארנו 

אשרה שבטלה אין מביאין ממנה בכורים שהבכורים כקדשי מקדש הן 

הבכורים אין להם שעור מן התורה אבל מדבריהם צריך להפריש אחד מששים והרוצה לעשות כל שדהו בכורים עושהו 

הפריש בכוריו וחזר והוסיף עליהן או עטרן הרי התוספת כבכורים במה דברים אמורים כשהביא מארץ ישראל אבל אם הביא מעבר הירדן או מסוריא אינה כבכורים ואף על פי שאינה כבכורים אינה נאכלת אלא בטהרה ואין מעטרין את הבכורים בכל מקום אלא משבעת המינים 

כיצד מפרישין הבכורים יורד אדם לתוך שדהו ורואה תאנה שבכרה אשכול ענבים שבכרו רמון שבכר קושרן בגמי ואומר הרי אלו בכורים והם נעשים בכורים במחבר משקרא להן שם ואף על פי שעדין לא בשלו כל צרכן ומשיגמרו ויתלשם מן הקרקע אינו צריך לחזר ולקרות להם שם לא הפרישן במחבר ולא קרא להם שם ותלשם הרי זה מפרישם אחר שנתלשו ואם נטמאו הפרות כלן אינו מפריש בכורים בטמאה אלא מפריש מן הטהור על הטמא לכתחלה ואם אין לו פרות אחרות להפריש מהן יראה לי שאינו מפריש בטמאה שאין מפרישין לאבוד וכן יראה לי שהבכורים שנטמאו אינו מסיק בהן התנור כתרומה טמאה מפני שהן כקדשי מקדש 

המפריש בכוריו ונמקו או נבזזו או אבדו או שנגנבו או שנטמאו חיב להפריש אחרים תחתיהם שנאמר   "תביא בית ה' אלהיך" מלמד שהוא חיב באחריותן עד שיביאם להר הבית 

המפריש בכוריו להעלותן בידו לירושלים לא ישלחם ביד שליח ואם לקטן מתחלה על מנת לשלחם ביד שליח הרי זה מתר לשלחם 

הבכורים נותנין  לאנשי משמר והן מחלקים אותן ביניהן כקדשי המקדש וכבר בארנו שהן קרויין תרומה ולפיכך זר שאכל בכורים בכל מקום חיב מיתה בידי שמים והוא שיאכלם מאחר שנכנסו לחומת ירושלים 

היו מקצתן בפנים ומקצתן בחוץ זה שבפנים חיבין עליו מיתה והרי הוא הקדש לכל דבריו וזה שבחוץ הרי הוא חלין לכל דבריו 

כהן שאכל בכורים חוץ לירושלים מאחר שנכנסו לפנים מן החומה לוקה מן התורה שנאמר  "לא תוכל לאכל בשעריך" וגו'  "ותרומת ידך" והם הבכורים כמו שבארנו בהלכות תרומה וכן אם אכלן הכהן בירושלים קדם הנחה בעזרה לוקה מן התורה כמי שאכלן בחוץ לפי שהן טעונין הנחה בעזרה שנאמר והנחתו לפני מזבח ה' אלהיך 

ומשיניחם המביאם בעזרה התרו לכהן ואף על פי שעדין לא התודה עליהן שאין הקריאה מעכבת אכילתן ובכורים שיצאו חוץ למחצתן וחזרו מתרין באכילה 

אכילת בכורים כאכילת תרומה לכל דבריו יתר בבכורים שהן אסורין לאונן וטעונין הבאת מקום וכהן טהור שאכל בכורים טמאים לוקה כשם שלוקה ישראל טהור שאכל מעשר שני שנטמא מה שאין כן בתרומה 

ומנין שהבכורים אסורין לאונן שהרי נאמר בהן  "ושמחת בכל הטוב" מכלל שהוא חיב לאכלן בשמחה לא באנינות והאוכלן באנינות מכין אותו מכת מרדות 

הבכורים טעונין כלי שנאמר  "ושמת בטנא" ומצוה מן המבחר להביא כל מין ומין בכלי בפני עצמו ואם הביאם בכלי אחד יצא ולא יביאם בערבוב אלא שעורים מלמטה וחטים על גביהן וזיתים על גביהן ותמרים על גביהן ורמונים על גביהן ותאנים למעלה מן הכלי ויהיה דבר אחד מפסיק בין מין ומין כגון הוצין וחלף או עלין וכיוצא בהן ומקיף לתאנים אשכולות של ענבים מבחוץ 

הביאם בכלי מתכות נוטל הכהן הבכורים וחוזר הכלי לבעליו ואם הביאם בכלי ערבה וחלף וכיוצא בהן הרי הבכורים והסלים לכהנים ואם נטמאו הבכורים אין הסלים לכהנים 

כשהיו מביאין את הבכורים היו מביאין בידם תורין ובני יונה וכן היו תולין מצדי הסלים תורין ובני יונה כדי לעטר את הבכורים אלו שעם הסלים היו קרבים עולות ואלו שבידיהן היו נתנין לכהנים 

מצות עשה להתודות במקדש על הבכורים בשעה שמביאם מתחיל וקורא  "הגדתי היום לה' אלהיך כי באתי אל הארץ" וגו'  "ארמי אבד אבי" עד שיגמר כל הפרשה עד  "אשר נתת לי ה'" ואין קורין אותה אלא בלשון הקדש שנאמר  "וענית ואמרת" בלשון הזאת 

בראשונה כל מי שהיה יודע לקרות קורא וכל מי שאינו יודע לקרות מקרין אותו נמנעו אלו שאין יודעין לקרות מלהביא כדי שלא יכלמו התקינו בית דין שיהיו מקרין את מי שהוא יודע כמי שאינו יודע 

המביא את הבכורים יש לו רשות לתנם לעבדו וקרובו בכל הדרך עד שמגיע להר הבית הגיע להר הבית נוטל הסל על כתפו הוא בעצמו ואפלו היה מלך גדול שבישראל ונכנס עד שמגיע לעזרה וקורא ועודהו הסל על כתפו  "הגדתי היום לה' אלהיך" וגו' ומוריד הסל מעל כתפו ואוחזו בשפתיו והכהן מניח ידו תחתיו ומניף וקורא  "ארמי אבד אבי וירד מצרימה" וגו' עד שגומר כל הפרשה ומניחו בצד המזבח בקרן דרומית מערבית בדרומה של קרן וישתחוה ויצא ומנין שהן טעונין תנופה שנאמר  "ולקח הכהן הטנא" מידך לרבות את הבכורים לתנופה וכשם שטעונין תנופה כך טעונין קרבן שלמים  שנאמר בהן  "ושמחת בכל הטוב" וברגלים אומר  "ושמחת בחגך" מה שמחת החג בשלמים אף כאן בשלמים ואין הקרבן מעכבת 

ואימתי קורין בשיר עליהן משיגיעו לעזרה הלוים היו מתחילין וקורין  "ארוממך ה' כי דליתני" 

הבכורים טעונים לינה כיצד הביא בכוריו למקדש וקרא והקריב שלמיו לא יצא באותו היום מירושלים לחזר למקומו אלא ילין שם ויחזר למחר לעירו שנאמר  "ופנית בבקר והלכת לאהליך" כל פונות שאתה פונה מן המקדש לכשתבוא לו לא יהיו אלא בבקר נמצאת אומר שהבכורים טעונין שבעה דברים הבאת מקום וכלי קריאה וקרבן ושיר ותנופה ולינה 

כל המביא בכורים טעון קרבן ושיר ותנופה ולינה אבל הודוי אינו שוה בכל לפי שיש שחיבין להביא בכורים ואינן קורין עליהם 
ואלו מביאין ולא קורין האשה והטמטום והאנדרוגינוס לפי שהן ספק אשה ואינן יכולין לומר אשר נתת לי ה' וכן האפוטרופין והעבד והשליח לפי שאינן יכולין לומר  "אשר נתת לי ה'" 
הגר מביא וקורא שנאמר לאברהם  "אב המון גוים נתתיך" הרי הוא אב כל העולם כלו שנכנסין תחת כנפי שכינה ולאברהם היתה השבועה תחלה שיירשו בניו את הארץ וכן כהנים ולוים מביאין וקורין מפני שיש להן ערי מגרש 
הקונה שני אילנות בתוך  של חברו מביא ואינו קורא לפי שהדבר ספק אם יש לו קרקע או אין לו וכיצד עושה מקדיש אותם תחלה לבדק הבית מפני שהן ספק חלין ואין מכניסין חלין לעזרה והכהן פודה אותן מיד ההקדש ואחר כך אוכלן ומפריש מהן תרומה ומעשר מפני שהן ספק חלין ונותן המעשרות שלהן לכהנים שמא בכורים הם ואסורין לזרים ואינו מביא אותן בעצמו אלא משלחן ביד שליח כדי שלא תעכב אותן הקריאה מלאכלן שכל שאינו ראוי לקריאה מפני הספק הקריאה מעכבת בו 
הפריש בכוריו ומכר שדהו מביא ואינו קורא שאינו יכול לומר  "אשר נתת לי ה'" שהרי אין לו והלוקח אינו חיב להפריש בכורים אחרים מאותו המין שכבר הפריש ממנו המוכר ואם הפריש מביא ואינו קורא אבל ממין אחר מפריש ומביא וקורא 
המוכר שדהו לפרות הלוקח מביא ואינו קורא שקנין פרות אינו כקנין הגוף אבל מביא אדם מנכסי אשתו בכורים וקורא אף על פי שאין לו גוף הקרקע שנאמר  "אשר נתן לך ה' אלהיך ולביתך" אף על פי שמתה אשתו אחר שהפריש והוא בדרך מביא וקורא 
המוכר שדהו או שמכר אילנות וקרקען בזמן שהיובל נוהג הרי זה מביא וקורא ביובל ראשון בלבד שעדין לא סמכה דעתו של מוכר שתחזר לו הקרקע אבל אם חזר ומכרה ביובל שני הרי זה מביא ואינו קורא שהרי סמכה דעתו שאין לו אלא הפרות וקנין פרות אינו כקנין הגוף 
הפריש בכורים וחלה והרי הוא מסכן זה שראוי לירשו מביא ואינו קורא הפריש בכוריו ושלחן ביד אחר ומת השליח בדרך אף על פי שחזר הוא והביאן אינו קורא שנאמר  "ולקחת"  "ובאת" עד שתהיה לקיחה והבאה כאחת 
הפריש בכוריו ואבדו קדם שיגיע להר הבית והפריש אחרים תחתיהן מביא השניים ואינו קורא לפי שאינו יכול לומר את  "ראשית כל פרי האדמה" לפי שאינן ראשית ואלו השניים אין חיבים עליהן חמש כבכורים 
הביא בכוריו ונטמאו בעזרה נופצם שם ואינו קורא 
הביא בכוריו מאחד מן המינים וקרא וחזר והביא בכורים ממין אחר אינו קורא עליהן שנאמר  "הגדתי היום" פעם אחת בשנה הוא מגיד ולא שתים 
הפריש בכוריו ויבש המעין או שנקצץ האילן מביא ואינו קורא לפי שזה כמי שאין לו קרקע שהרי אבדה 
המביא בכורים מאחר חג הסכות ועד חנכה אף על פי שהפרישן קדם החג מביא ואינו קורא שנאמר  "ושמחת בכל הטוב" ואין קריאה אלא בשעת שמחה מחג השבועות עד סוף החג ושאר המביאין חוץ מאלו מביאין וקורין 
הבכורים והתרומות והחלה והקרן והחמש ומתנות בהמה הם נכסי כהן יש לו לקנות מהן עבדים וקרקעות ובהמה טמאה ובעל חוב נוטלן בחובו והאשה בכתבתה וקונה בהן ספר תורה 
אף על פי שהבכורים והתרומות אסור להאכל לזרים ואף על פי שהבכורים עולין באחד ומאה כתרומה אם נתערבו בחלין בירושלים אסורין בכל שהן במינם כמעשר שני מפני שהוא מקום אכילתן עשאום כדבר שיש לו מתירין ואף על פי שהבכורים אסורים לזרים אף בירושלים הרי הן אוסרין בכל שהן אפלו זרע הבכורים אחר שנכנסו לירושלים הרי הגדולין אסורין ואוסרין בכל שהן אם נתערבו בירושלים אבל הזורע בכורים קדם שיכנסו לירושלים הגדולין חלין 
כיצד מעלין את הבכורים כל העירות שבמעמד מתכנסות לעירו של מעמד כדי שלא יעלו יחידים שנאמר  "ברב עם הדרת מלך" ובאים ולנים ברחובה של עיר ולא יכנסו לבתים מפני אהל הטמאה ובשחר הממנה אומר  "קומו ונעלה ציון אל ה' אלהינו" והשור הולך לפניהם וקרניו מצפין זהב ועטרה של זית בראשו להודיע שהבכורים משבעת המינין והחליל מכה לפניהם עד שהם מגיעין קרוב לירושלים והם הולכין בכל הדרך וקורין  "שמחתי באמרים לי בית ה' נלך" ולא היו מהלכין ביום אלא שתי ידות בלבד הגיעו קרוב לירושלים שלחו לפניהם שלוחין להודיע לאנשי ירושלים ועטרו את בכוריהם ופרכסו אותן ואם היה להם לח ויבש מראין את הלח מלמעלה והפחות והסגנים והגזברים יוצאין לקראתן מירושלים לפי הבאים הם יוצאין אם באו אנשים הרבה יוצאין לקראתן רבים ואם מעט מעט ומשיכנסו כלן בשערי ירושלים יתחילו לקרות  "עמדות היו רגלינו בשעריך ירושלים" 
כל בעלי אמניות שבירושלים עומדין מפניהם ושואלין בשלומן אחינו אנשי מקום פלוני בואכם בשלום והם מהלכין בתוך ירושלים והחליל מכה לפניהם עד שהם מגיעים להר הבית הגיעו להר הבית נוטל כל אחד ואחד סלו על כתפו ואומרין  "הללויה הללו אל בקדשו" וכו' עד  "כל הנשמה תהלל יה הללויה" והם מהלכים בהר הבית וקוראין עד שמגיעין לעזרה הגיעו לעזרה דברו הלוים בשיר  "ארוממך ה' כי דליתני" וגו' 
מצות עשה להפריש תרומה מן העסה לכהן שנאמר  "ראשית ערסתיכם חלה תרימו תרומה" וראשית זו אין לה שעור מן התורה אפלו הפריש כשעורה פטר את העסה והעושה כל עסתו חלה לא עשה כלום עד שישיר מקצתו 

ומדברי סופרים שמפרישין אחד מארבעה ועשרים מן העסה כדי שיהיה בה כדי מתנה לכהן שנאמר  "תתן לו "תן לו דבר הראוי לתנו מתנה והנחתום העושה למכר בשוק מפריש אחד משמונה וארבעים לפי שעסתו מרבה יש בשעור זה כדי מתנה 

העושה עסה למשתה בנו אף על פי שהוא מרבה מפריש אחד מעשרים וארבעה שלא לחלק בעסת בעל הבית והנחתום שעשה עסה קטנה אחד מארבעים ושמונה שלא לחלק בעסת הנחתום 

נטמאת העסה בשוגג או באנס מפריש אחד מארבעים ושמונה ואם טמאה בזדון מפריש אחד מכ''ד כדי שלא יהיה חוטא נשכר וחלה טמאה   להסקה כתרומה טמאה 

אין חיבין בחלה מן התורה אלא בארץ ישראל בלבד שנאמר  "והיה באכלכם מלחם הארץ" וגו' ובזמן שכל ישראל שם שנאמר  "בבאכם" ביאת כלכם ולא ביאת מקצתכם לפיכך חלה בזמן הזה אפלו בימי עזרא בארץ ישראל אינה אלא מדבריהם כמו שבארנו בתרומה 

פרות חוצה לארץ שנכנסו לארץ חיבין בחלה ופרות הארץ שיצאו חוצה לארץ פטורין שנאמר  "אשר אני מביא אתכם שמה" שמה אתם חיבין בין על פרות הארץ בין על פרות חוצה לארץ 

מפרישין חלה בחוצה לארץ מדברי סופרים כדי שלא תשתכח תורת חלה מישראל ואין מביאין חלות חוצה לארץ לארץ כשם שאין מביאין תרומה ובכורים משם ואם הביא מניחה עד ערב הפסח ותשרף כתרומה 

שלשה דינין לחלה בשלש ארצות כל הארץ שהחזיקו בה עולי בבל עד כזיב מפרישין בה חלה אחת כשעור והיא נאכלת לכהנים ושאר ארץ ישראל שהחזיקו בה עולי מצרים ולא עולי בבל שהיא מכזיב ועד אמנה מפרישין בה שתי חלות האחת נשרפת והאחת נאכלת ומפני מה מפרישין בה שתי חלות מפני שהחלה הראשונה טמאה שהרי לא נתקדשה אותה הארץ בימי עזרא וקדשה ראשונה בטלה משגלו והואיל והיא ארץ ישראל מפרישין בה חלה אחד מארבעים ושמונה ושורפין אותה ומפרישין חלה שניה ונותנין אותה לכהן לאכלה כדי שלא יאמרו תרומה טהורה נשרפת שהרי נשרפה הראשונה אף על פי שלא נטמאה טמאה ידועה לכל וזו שניה אין לה שעור אלא כל שרוצה מפריש מפני שהיא מדבריהם וכל הארץ מאמנה ולחוץ בין בסוריא בין בשאר הארצות מפרישין שתי חלות אחת לשרפה כדי שלא יאמרו ראינו תרומה טמאה נאכלת ואחת לאכילה כדי שלא תשתכח תורת חלה מישראל והואיל וזו וזו מדבריהם מוטב לרבות בנאכלת לפיכך של שרפה אין לה שעור אלא כל שהוא ושל אכילה אחד ממ''ח ומתרת לזבים ולזבות ואין צריך לומר לשאר טמאים 

בזמן הזה שאין שם עסה טהורה מפני טמאת המת מפרישין חלה אחת בכל ארץ ישראל אחד ממ''ח ושורפין אותה מפני שהיא טמאה ויש לה שם מן התורה ומכזיב עד אמנה מפרישין שניה לכהן לאכילה ואין לה שעור כשהיה הדבר מקדם 

חלת חוצה לארץ אף על פי שהיא טמאה הואיל ועקר חיובה מדבריהם אינה אסורה באכילה אלא על כהן שטמאה יוצאה עליו מגופו והם בעלי קריין וזבים וזבות ונדות ויולדות ומצרעין אבל שאר הטמאים במגע שאר הטמאות אפלו טמאי מת מתרים לאכלה לפיכך אם היה שם כהן קטן בחוצה לארץ בין בסוריא בין בשאר ארצות ורצה להפריש חלה אחת מפריש אחד ממ''ח ונאכלת לקטן שעדין לא ראה קרי או לקטנה שעדין לא ראתה נדה ואינו צריך להפריש שניה 

וכן אם היה שם כהן גדול שטבל משכבת זרעו או מזיבתו אף על פי שלא העריב שמשו ואף על פי שהוא טמא מת הרי זה מתר לאכל החלה הראשונה ואינו צריך להפריש שניה בחוצה לארץ כל המפריש חלה מברך תחלה אשר קדשנו במצותיו וצונו להפריש חלה בין בארץ בין בחוצה לארץ וכשם שמברך על הטהורה כך מברך על הטמאה לפיכך אין האיש ערום מפריש חלה שאינו יכול לברך אבל האשה הערומה שישבה וכל פניה טוחות בקרקע מברכת ומפרשת חלה 

הנדה וכיוצא בה מברכת ומפרשת חלת חוצה לארץ שאינה מזהרת על מגעה אלא על אכילתה ואם היה שם כהן קטן או כהן שטבל שהיא מתרת לו לאכילה כמו שבארנו הרי זה מתר לאכלה עם הזר על שלחן אחד לפי שאינה מדמעת ואפלו נתערבה שוה בשוה ונותנין אותה לכהן עם הארץ מפני שהיא טמאה באויר ארץ העמים  ואחר כך יפריש החלה בחוץ לארץ מתר שאין עקרה אלא מדבריהם 

החלה נקראת תרומה לפיכך אינה נטלת אלא מן המקף כתרומה ואינה נטלת מן הטהור על הטמא לכתחלה 

וכל שאמרנו בתרומה לא יתרם ואם תרם אינה תרומה כך בחלה וכל שאמרנו בתרומה לא יתרם מזה על זה כך בחלה וכל שאינו אוכל תרומה אינו אוכל חלה וכל האוכל תרומה אוכל חלה 

הסומא והשכור מפרישין חלה לכתחלה שאין בעסה רע ויפה כדי שיכונו ויפרישו מן היפה 

הלוקח מן הנחתום חיב בחלה ומפריש מן החמה על הצוננת ומן הצוננת על החמה אפלו מדפוסין הרבה 
אין חיבין בחלה אלא חמשה מיני תבואה בלבד והם החטין והשעורים והכסמין ושבלת שועל והשיפון שנאמר  "באכלכם מלחם הארץ" ואין קרוי לחם אלא פת הנעשית מאלו אבל העושה פת ארז או דחן וכיוצא בהן מן הקטניות אינן חיבין בחלה כלל 
הלקט והשכחה והפאה וההפקר ותבואה שלא הביאה שליש אף על פי שהן פטורין מן התרומה חיבין עליה בחלה וכן מעשר ראשון שהקדימו בשבלים שנטלה תרומתו אף על פי שיש בו חלק תרומה גדולה ומעשר שני והקדש שנפדו ומותר העמר ושתי הלחם ולחם הפנים כשיפדו כל אותן המותרות הכל חיבין בחלה 
עסה של מעשר שני בירושלים ועסת שביעית וספק מדמע חיבין בחלה אבל המדמע פטור מן החלה 
חלות תודה ורקיקי נזיר עשאן לעצמו פטורין מן החלה מפני שהן קדש למכרן בשוק לנזירים ולמקריבי תודה חיבין בחלה לפי שבדעתו שאם לא תמכר יאכלנה 
עסת השתפין והעושה עסה לרבים חיבת בחלה 
העושה עסה מן הטבל בין שהקדים חלה לתרומה בין שהקדים תרומה לחלה מה שעשה עשוי ואם הפריש החלה תחלה לא תאכל עד שיוציא עליה תרומה ותרומת מעשר ואם הפריש תחלה תרומה לא תאכל עד שיוציא עליה חלה 
העושה עסה להאכיל הפת שלה לבהמה או לחיה פטורה עסת הכלבים בזמן שהרועים אוכלין ממנה חיבת בחלה עסת העכו''ם פטורה 
היו ישראל ועכו''ם שתפין בעסה אם היה בחלק ישראל שעור עסה החיבת בחלה הרי זו חיבת בחלה 
עכו''ם שהפריש חלה אפלו בארץ ישראל אינה חלה אלא מודיעין אותו שאינו צריך ותאכל לזר ולמה לא חששנו לה שמא עסה של ישראל היא ותלה אותה ביד עכו''ם וכדי לפטרה שאם ירצה ישראל יפטר עצמו ויעשה ישראל עסתו פחות משעור חלה 
המערב קמח חטין וקמח ארז ועשה מהן עסה אם יש בה טעם דגן חיבת בחלה ואם לאו פטורה אפלו היה השאור חטים לתוך עסת ארז אם יש בה טעם דגן חיבת בחלה ואם לאו פטורה 
עסה שנלושה ביין או שמן או דבש או מים רותחים או שנתן לתוכה תבלין או הרתיח המים והשליך הקמח לתוכו ולשו אם אפאה בין בתנור בין בקרקע בין על המחבת והמרחשת בין שהדביק את הבצק במחבת ובמרחשת ואחר כך הרתיחן באש מלמטה עד שנאפית הפת בין שהרתיחה ואחר כך הדביק הבצק כל אלו חיבין בחלה אבל העושה עסה ליבשה בחמה בלבד או לבשלה בקדרה הרי היא פטורה מן החלה שאין מעשה חמה לחם בין שלשה במים בין שלשה בשאר משקין וכן קלי שלשין אותו במים או בדבש ואוכלין אותו בלא אפיה פטור שאין חיבת אלא עסה שסופה להאפות לחם למאכל אדם 
עסה שלשה תחלה לעשותה מעשה חמה והשלימה לעשותה פת או שהתחיל בה לאפות פת והשלימה לעשות מעשה חמה וכן קלי שלשו לאפותו פת חיבין בחלה 
לחם העשוי לכותח מעשיה מוכיחין עליה עשאה כעכין חיבת בחלה עשאה כלמודין פטורה מן החלה 
כמה שעור העסה שחיבת בחלה מלא העמר קמח בין מאחד מחמשה מינים בין מחמשתן כלם מצטרפין לשעור וכמה הוא שעור העמר שני קבין פחות חמש והקב ארבעה לוגין והלוג ארבע רביעיות והרביעית אצבעים על אצבעים ברום אצבעים וחצי אצבע וחמש אצבע וכל האצבעות הם רחב גודל אצבעות של יד נמצאת למד שהמדה שיש בה עשר אצבעות על עשר אצבעות ברום שלש אצבעות ותשע אצבע בקרוב הוא העמר וכן מדה שיש בה שבע אצבעות פחות שני תשיעי אצבע על שבע אצבעות פחות שני תשיעי אצבע ברום שבע אצבעות פחות שני תשיעי אצבע היא מדת העמר ושתי המדות כאחד הם עולים וכמה מכילה מדה זו כמו ארבעים ושלש ביצים בינוניות וחמש ביצה והם משקל ששה ושמונים סלעים ושני שלישי סלע מקמח החטים שבמצרים שהם משקל חמש מאות ועשרים זוז מזוזי מצרים בזמן הזה ומדה שמכילה כמשקל הזה מקמח החטים הזה בה מודדין לחלה בכל מקום 
אסור לאדם לעשות עסתו פחות פחות מכשעור כדי לפטרה מן החלה והמפריש חלה מעסה שהיא פחותה מכשעור לא עשה כלום והרי היא חלין כשהיתה עשה עסה פחותה מכשעור ואפאה ונתן הפת לסל וחזר ואפה פת אחרת ונתן לסל אם נתקבץ בסל שעור חלה הסל מצרפן לחלה ומפרש החלה מן הפת שנאמר  "והיה באכלכם מלחם הארץ" מלמד שהוא מפריש מן האפוי ואין התנור מצרפן לחלה 
היו הככרות נושכות זו בזו ונתקבץ מן הכל שעור חלה חיבין בחלה אף על פי שאינן בסל אפה מעט מעט וקבץ הכל על לוח שאין לו תוך הרי זה ספק ואם חלה של דבריהם היא אינו חיב להפריש עד שיצרף אותו כלי שיש לו תוך 
קמח שלא רקדו אלא לשו בסבין שלו הואיל ויש בכל הקמח עמר חיב בחלה אבל אם נטל המרסן מן הקמח וחזר והשלים שעור העסה במרסן שהחזירו לקמח אינו חיב בחלה 
נחתום שעשה עסה לעשותה שאור לחלקה חיבת בחלה שאם לא תמכר יעשנה פת אבל העושה עסה לחלקה בצק פטורה 
נשים שנתנו קמח לנחתום לעשות להם שאור אם אין בשל אחת מהן כשעור אף על פי שיש בכללן כשעור פטורה 
שתי עסות שיש בשתיהן שעור החיב בחלה ואין באחת מהן כשעור ונגעו זו בזו ונשכו זו את זו אם היו של שנים אפלו הן ממין אחד פטורין מן החלה שסתם שנים מקפידין ואם ידוע שאינן מקפידין על ערוב העסות הרי אלו מצטרפות 

היו שתיהן של איש אחד אם היו ממין אחד מצטרפין וחיבות בחלה ואם משני מינין היו אין מצטרפין שסתם אחד אינו מקפיד ואם היה מקפיד שלא תגע עסה זו בזו ולא תתערב עמה אפלו היו ממין אחד אין מצטרפות 

וכיצד מצטרפות אם היו של אחד ממין אחד עסת החטים שנגעה בעסת הכסמין מצטרפות נגעה בשאר המינין אין מצטרפות וכן עסת שעורין שנגעה בעסת הכסמין או שבלת שועל או שיפון וכן עסת כסמין ושל שבלת שועל ושל שיפון שנגעה כל אחת משלשתן בחברתה הרי אלו מצטרפות 

עסת חדש אינה מצטרפת לשל ישן אף על פי שהן ממין אחד כדי שלא יאמרו תורמין מן החדש על הישן ולא יתרם מאמצע שתיהן אלא יביא עסה אחרת חדש או ישן ויצטרף להם להשלים השעור במה דברים אמורים בעסה שנגעה בעסה אחרת אבל הבולל קמח חמשת המינין ועושה מהם עסה אחת הרי חמשתן מצטרפין לשעור עסת חלה כמו שבארנו 

עסה שהיא פחותה מכשעור מכאן ועסה פחותה מכשעור מכאן ועסה שאינה חיבת בחלה באמצע כגון עסת ארז או עסת תרומה או מדמע או עסת עכו''ם אף על פי שנוגעות זו בזו אינן מצטרפות שהרי דבר הפטור מן החלה מבדיל באמצע 

היה באמצע עסה שהורמה חלתה מצטרפות שהעסה שביניהן כבר היתה מחיבת בחלה וכן אם היה ביניהן עסת הקדש מצטרפות מפני שראוי לפדותה ותתחיב בחלה וכן אם היתה ביניהן עסת מין אחר או עסת איש אחר או עסת חדש הרי שתי העסות שבצדדין מצטרפות לחלה 

שתי עסות שכל אחת מהן פחותה מכשעור שהפריש חלה מזו וחלה מזו וחזרו ונגעו זו בזו והרי בשתיהם כשעור חיבין להפריש מהן חלה שהחלות הראשונות אינן כלום 

שני עכו''ם שעשו עסה כשעור וחלקוה ואחר כך נתגירו והוסיף כל אחד על חלקו אחר שנתגיר עד שהשלימו לשעור הרי זו חיבת שלא היתה לה שעת חובה כשהיו עכו''ם שהרי פחות מכשעור היה ביד כל אחד מהן 

אבל שני ישראלים שעשו כך וחזר כל אחד אחר שחלקו והוסיף על חלקו עד שהשלימו לשעור הרי זו פטורה שכבר היתה לה שעת חובה והן היו פטורין באותה שעה מפני שעשאוה לחלק 

היתה העסה ביד העכו''ם והישראל בשתפות וחלקו ואחר כך נתגיר העכו''ם והוסיף הגר על שלו  עד שהשלים כל אחד עסתו לשעור של ישראל חיבת ושל עכו''ם פטורה 

הנוטל שאור מעסה שלא הורמה חלתה ונתנו לתוך עסה שהורמה חלתה הרי זה מביא עסה שניה שיהיה בה עם שאור זה שעור עסה שחיבת בחלה ונותנה בתוך העסה שהורמה חלתה ומפרש מן העסה השניה שעור חלה עליה ועל השאור כדי שיטל מן המקף ואם אין לו עסה שניה נעשית זו כלה טבל ומפריש חלה על הכל שהטבל במינו אוסר בכל שהוא 

עסה הטבולה לחלה אינה כחלה והרי היא כחלין לענין הטמאה שאין השני עושה שלישי בחלין כמו שיתבאר במקומו ומתר לגרם טמאה לחלין שבארץ ישראל לפיכך שתי עסות אחת טמאה ואחת טהורה נוטל כדי חלת שתיהם מעסה שלא הורמה חלתה ונותנו באמצע סמוך לעסה הטהורה ומושך מן הטמאה לטהורה כדי ביצה כדי לתרם מן המקף 

עושה אדם עסה טהורה ואינו מפריש חלתה ומניחה או מניח מקצתה להיות מפריש עליה והולך חלות של עסות אחרות ואפילו נטמאו העסות עד שתעשה העסה שהניח כלה חלה ויתננה לכהן והוא שלא תפסל מאכל אדם אבל משתסרח אינו מפריש עליה במה דברים אמורים כשהיו אותם העסות שמפריש עליהן ספק אם הורמה חלה מהן או לא הורמה שחלת דמאי נטלת מן הטהור על הטמא לכתחלה ושלא מן המקף 

המפריש חלתו קמח אינה חלה וגזל ביד כהן ושאר העסה חיבת בחלה ואותו הקמח שהפריש לשם חלה אם יש בו עמר ועושהו עסה הרי זה מפריש ממנו חלה כשאר כל קמח חלין 

אימתי מפרישין חלה כשיתן את המים ויתערב הקמח במים מפריש החלה מתחלת דבר שנלוש שנאמר  "ראשית ערסתכם" והוא שלא ישאר שם בערבה קמח שלא נתערב במים שעור עמר ואם אמר הרי זה חלה על העסה ועל השאור ועל הקמח שנשתיר ולכשתעשה כלה עסה אחת תתקדש זו שבידו לשם חלה הרי זה מתר 

הניח העסה עד שלש הכל וערבה ואחר כך הפריש אין בכך כלום ואם לא הפריש החלה בצק אלא אפה הכל הרי זה מפריש מן הפת כמו שבארנו 

מאימתי תתחיב העסה בחלה משתגלגל בחטים ויתערב הקמח במים או שתטמטם בשעורים ותעשה כלה גוף אחד ואוכלין עראי מן העסה עד שתתגלגל בחטים ותטמטם בשעורים והכסמין כחטים ושבלת שועל והשיפון כשעורים 

נתגלגלה בחטים ונטמטמה בשעורים האוכל ממנה קדם הפרשת חלה חיב מיתה מפני שהיא טבל לפיכך אם היתה העסה חיבת בחלה מן התורה האוכל ממנה לוקה ככל אוכל טבל ואם היתה חיבת מדבריהם מכין אותו מכת מרדות 

עסה שנדמעה עד שלא תתגלגל פטורה משתגלגל חיבת וכן המקדיש עסתו או המפקיר אותה קדם שנתגלגלה ופדאה או זכה בה ואחר כך גלגלה או הקדישה או הפקיר אותה אחר שנתגלגלה ופדאה או זכה בה הרי זו חיבת בחלה 

הקדישה קדם שתתגלגל ונתגלגלה ביד ההקדש ואחר כך פדאה פטורה שבשעת חובתה היתה פטורה 

וכן עכו''ם שנתן לישראל לעשות לו עסה ונתנה לו במתנה עד שלא גלגלה חיבת ומשגלגלה פטורה 

גר שנתגיר והיתה לו עסה נתגלגלה עד שלא נתגיר פטורה ואם משנתגיר חיבת ואם ספק חיבת בחלה לפי שהוא עון מיתה וזר שאכל חלת ספק זו וכיוצא בה אין חיב עליה חמש 

עסה שנולד בה ספק טמאה קדם שתתגלגל יעשנה בטמאה לפי שמתר לטמא חלין שבארץ ישראל ותשרף חלתה נולד לה אחר שנתגלגלה ספק טמאה שודאה מטמא את החלין מן התורה יגמרנה בטהרה שכל שודאה מטמא את החלין גזרו על ספקו בחלין הטבולים לחלה שלא יטמאו אותן הואיל ונטבלו לחלה ותהיה החלה תלויה לא נאכלת ולא נשרפת 

לא יעשה אדם עסתו בטמאה לכתחלה אלא יזהר וישתדל ויטהר הוא וכליו כדי להפריש חלה טהורה היה בינו ובין המים יתר על ארבעה מילין יעשנה בטמאה ויפריש חלה טמאה 

אין עושים חלת עם הארץ בטהרה אבל עושים עסת חלין בטהרה כיצד מגבל העסה זה החבר ומפרש ממנה כדי חלתה ומניחה בכלי גללים או כלי אבנים או בכלי אדמה שאין מקבלין טמאה וכשיבוא עם הארץ נוטל את שתיהן את העסה ואת החלה ואומרים לו הזהר שלא תגע בחלה שמא תחזר לטבלה ומפני מה התירו לו זה משום כדי חייו של גבל 

אשת חבר מרקדת ובוררת עם אשת עם הארץ אבל משתטיל מים בעסה לא תסיע אותה מפני שהיא עושה עסתה בטמאה וכן הנחתום שעושה בטמאה לא לשין ולא עורכין עמו שאין מחזיקין ידי עוברי עברה אלא מוליכין עמו פת לפלטר 

הלוקח מנחתום עם הארץ בסוריא ואמר לו הפרשתי חלה אינו צריך להפריש חלה מספק כשם שלא נחשדו כל ישראל בארץ על תרומה גדולה כך לא נחשדו בסוריא על החלה 

הלוקח בחוצה לארץ מן הנחתום צריך להפריש חלה מספק אבל הלוקח מבעל הבית ואין צריך לומר המתארח אצלו אינו צריך להפריש חלה מספק 

מצות עשה לתן כל זובח בהמה טהורה לכהן הזרוע והלחיים והקבה שנאמר  "וזה יהיה משפט הכהנים" ואלו הם הנקראים בכל מקום מתנות ומצוה זו נוהגת תמיד בין בפני הבית בין שלא בפני הבית ובכל מקום בין בארץ בין בחוצה לארץ ובחלין אבל לא במקדשין 

כל הקדשים שקדם מום קבוע להקדשן ונפדו חיבין במתנות ואם קדם מום עובר להקדשן או שהקדישן תמימים ואחר כך נולד בהם מום ונפדו הרי אלו פטורין מן המתנות 

ספק בכור חיב במתנות מכל צד שאם בכור הוא כלו לכהן ואם אינו בכור מתנותיו לכהן ואם נסתפק בשנים ולקח הכהן האחד מספק הרי השני פטור מן המתנות עשאוהו כמי שזכה בו הכהן ונתנו במומו לבעליו אבל ספק מעשר פטור מכל מקום שהמוציא מחברו עליו הראיה 

בהמת קדשים שנפסלה במומה ואינה חיבת במתנות שנתערבה בבהמות אחרות אפלו אחת במאה בזמן שכל בהמה מהן לאחר כלן פטורין שכל אחד ואחד ספק והמוציא מחברו עליו הראיה היה אחד הוא השוחט את כלם פוטר מתנות אחת מהן בלבד 

אין חיב במתנות אלא בהמה טהורה בלבד שנאמר  "אם שור אם שה" כלאים הבא מכבש ועז חיב במתנות והכוי אף על פי שהוא ספק מפרישין ממנו כל המתנות צבי הבא על העז וילדה הולד חיב בחצי מתנות שנאמר אם שה אפלו מקצת שה תיש הבא על הצביה הולד פטור מן המתנות 

אחד השוחט לאכילת עכו''ם או לאכילת כלבים או לרפואה חיב במתנות 

בהמת שתפין חיבת שנאמר  "זבחי הזבח" 

הלוקח בהמה מפרות שביעית חיב במתנות כהנים ולויים פטורים מן המתנות שנאמר  "מאת העם" וספק הם הלויים אם הם בכלל העם או לא לפיכך אין נוטלין מהם ואם נטל הכהן לא יחזיר 

במה דברים אמורים בשוחט לעצמו אבל כהן טבח ששוחט ומוכר בשוק ממתינין לו שתים ושלש שבתות מיכן ואילך מוציאין ממנו מתנות ונותנין אותם לכהנים אחרים ואם קבע בית מטבחים למכר אין ממתינין לו אלא מוציאין ממנו מיד ואם נמנע מלתן מנדין אותו עד שיתן 

השוחט לעכו''ם ולכהן פטור מן המתנות והמשתתף עם הכהן צריך שירשם חלקו כדי שיניח המתנות בחלק הכהן שאם לא צין חלקו חיב במתנות מפני שאין הכל יודעין שהכהן שתף לו לפיכך אם היה הכהן עומד עמו במטבחים ונושא ונותן עמו אינו צריך לרשם והמשתתף עם העכו''ם אינו צריך לרשם שסתם עכו''ם מרבה דברים ומודיע לכל שהוא שתף ואף על פי שאינו עמו בשעת מכירה 

התנה הכהן עמו שהוא שתף חוץ מן המתנות הרי המתנות לכהן כיון שאמר לו חוץ הרי שיר לו הכהן חלק במתנות ולפיכך הם שלו אבל אם אמר לו הכהן על מנת שהמתנות שלי הרי המתנות של ישראל זה ונותנן לכל כהן שירצה אף על פי שהתנה עמו שהן שלו לא נפטר מן המתנות שהאומר על מנת לא שיר לו בעצמן של מתנות כלום הואיל ולא שיר לו בהן שתפות לא קנאן בתנאי זה 

היה הכהן שתף בראש פטור מן הלחי שתף ביד פטור מן הזרוע שתף בבני מעים פטור מן הקבה אמר לו הכהן הרי הבהמה כלה שלי והראש שלך חיב בלחי שהדבר החיב הרי הוא של ישראל 

גר שנתגיר והיתה לו בהמה שחוטה אם נשחטה עד שלא נתגיר פטור ואם אחר שנתגיר חיב ואם ספק פטור והמוציא מחברו עליו הראיה 

בהמה שלא הורמו מתנותיה מתר לאכול ממנה שאינה דומה לטבל שהרי מתנות כהנה מבדלין והמתנות עצמן אסור לישראל לאכלן אלא ברשות כהן עבר ואכלן או הזיקן או מכרן אינו חיב לשלם מפני שהוא ממון שאין לו תובע ידוע והקונה אותם אף על פי שאינו רשאי הרי זה מתר לאכלן מפני שמתנות כהנה נגזלות 

אמר לטבח מכר לי בני מעיה של פרה והיו בה מתנות נותנן לכהן ואינו מנכה לו מן הדמים לקחם ממנו במשקל נותנם לכהן ומנכה לטבח מן הדמים 

המשלח בשר לחברו והיו בה מתנות אינו חושש שמא עבר זה וגזלן מקום שאין בו כהן מעלה המתנות בדמים ואוכלן מפני הפסד כהן ויתן הדמים לכל כהן שירצה 

הרוצה לתן המתנות לכהן אחד נותן ואם רצה לחלק אותן לא יתן חצי קבה לאחד או חצי זרוע אלא זרוע לאחד וקבה לאחד ולחיים לשנים שנאמר  "תתן לו" שיהיה בה כדי מתנה ואם היו של שור חולק אותן חתיכות והוא שיהיה בכל חתיכה כדי מתנה 

אי זהו הזרוע זרוע של ימין מן הפרק של ארכבה עד כף של ידו שהן שני איברים זה מערה בזה והלחיים מן הפרק של לחי ועד פיקה של גרגרת טבעת גדולה עם הלשון שביניהן הכל לכהן 

אין מולגין אותן ואין מפשיטין אותן אלא יתנו לו בעורן ובצמרן והקבה בחלב שעליה ובחלב שבתוכה וכבר נהגו הכהנים להניח חלב הקבה לבעלים 

הכהנת אוכלת המתנות אף על פי שהיא נשואה לישראל מפני שאין בהן קדשה ולא עוד אלא הבעל אוכל מתנות בגלל אשתו אבל חללה אינה אוכלת שאין חללים בכלל כהנים ואם רצה הכהן למכר המתנות או לתנן במתנה אפלו לעכו''ם או להאכילם לכלבים מאכילם שאין בהן קדשה כלל 

כהן שהיו לו חברים שנותנים לו המתנות אם רצה לזכות בהן לישראל חברו הרי זה מזכה לו ואף על פי שלא באו לידו ויהיו אותם החברים זובחים ונותנין המתנות לזה הישראל שזכה בהן והוא שיהיה הישראל זה בדחק ואין לו לקנות בשר ויהיה הכהן שזכה לו חברו אבל אם היה הכהן שמשו של ישראל זה או שכירו או לקיטו אינו מזכה לו עד שיבואו לידו שמא יזכה בעל כרחו 

לא יחטף הכהן המתנות ולא ישאל בפיו אלא אם כן נותנין לו בכבוד נוטל ובזמן שהם רבים בבית המטבחים הצנועים מושכין ידיהם והגרגרנים נוטלין ואם היה כהן צנוע ואין מכירין אותו שהוא כהן הרי זה נוטל כדי שיודע לכל שהוא כהן ואין הכהנים אוכלין המתנות אלא צלי בחרדל שנאמר  "למשחה" כדרך שאוכלים המלכים 

מצות עשה לתן לכהן ראשית הגז שנאמר  "וראשית גז צאנך תתן לו" ולוים בכלל ישראל במצוה זו ואין לראשית הגז זו שעור מן התורה ומדברי סופרים שלא יפחת מאחד מששים ואינה נוהגת אלא בארץ בין בפני הבית בין שלא בפני הבית כראשית הדגן ונוהג בחלין אבל לא במקדשין 

כיצד הרי שהקדיש בהמות לבדק הבית וגזזן יכול יהיה חיב לפדות ולתן לכהן או הקדיש בהמה חוץ מגזתה יכול יהיה חיב בראשית הגז תלמוד לומר  "צאנך" אין אלו צאנו 

כל הקדשים שקדם מום קבוע להקדשן ונפדו חיבין בראשית הגז אבל אם קדם הקדשן את מומן או שקדם מום עובר להקדשן ואחר כך נולד להן מום קבוע ונפדו פטורים מראשית הגז 

אין חיבין בראשית הגז אלא הכבשים בלבד זכרים כנקבות שהצמר שלהן הוא הראוי לבגדים היה צמרן קשה ואינו ראוי ללבישה פטורין מראשית הגז שאין מתנה זו לכהן אלא כדי ללבש ממנה 

כיון שזכה לו הקדוש ברוך הוא בתרומות שהן לחמו ויינו וזכה לו במתנות בהמה וקדשי מקדש שהבשר שלו זכה לו בראשית הגז ללבושו ובגזל הגר והחרמים ושדה אחזה ופדיון בכורות להוצאותיו ושאר צרכיו שהרי אין לו חלק בנחלה ובבזה 

היה הצמר שלהן אדם או שחר או שחום חיבות בראשית הגז אבל אם גזז הצמר וצבעו קדם שיתן נפטר מראשית הגז הלבינו קדם שיתן חיב להפריש אחר שלבנו התולש צמר רחלים בידו ולא גזז חיב בראשית הגז 

ראשית הגז נוהג בכלאים ובכוי ובטרפה אבל הגוזז את המתה פטור 

המפריש ראשית הגז ואבד חיב באחריותן עד שיתן לכהן האומר כל גזותי ראשית דבריו קימין 

הלוקח גז צאנו של עכו''ם אחר שגזזן העכו''ם פטור מראשית הגז לקח הצאן לגזתן חיב אף על פי שגדלה הגזה ברשות העכו''ם ואף על פי שחוזרין הצאן לעכו''ם אחר גזיזה הואיל והגוזז ישראל והגזיזות שלו חיב שאין החיוב אלא בשעת הגזה 

הלוקח גז צאנו של חברו אם שיר המוכר מעט מצאנו להגזז המוכר חיב להפריש מן המשאר על הכל ואף על פי שלא התחיל המוכר לגזז חזקה אין אדם מוכר מתנות כהנה ואם לא שיר כלום הלוקח חיב להפריש 

היו שני מיני גזה כגון גזה לבנה וגזה שחומה או גזת זכרים וגזת נקבות ומכר מין זה והניח המין האחר זה נותן לעצמו וזה נותן לעצמו  על מה שלקח וזה נותן לעצמו על מה ששיר 

גר שנתגיר והיו לו גזות ואין ידוע אם עד שלא נתגיר נגזזו או משנתגיר הרי זה פטור והמוציא מחברו עליו הראיה 

כמה צאן יהיה לו ויהיו חיבות בראשית הגז אין פחות מחמש והוא שיהיה בגזה שלהן אין פחות ממשקל ששים סלע ותהיה גזת כל אחת מחמשתן אין פחות ממשקל י''ב סלע היתה אחת מהם גוזזת פחות מי''ב סלע אף על פי שחמשתן גוזזות ששים סלע או יתר הרי אלו פטורין מראשית הגז 

השתפין חיבין בראשית הגז והוא שיהיה בחלק כל אחד מהן כשעור אבל חמש צאן בלבד של שני שתפין פטורין 

ראשית הגז מצותה בתחלה ואם הפריש בין באמצע בין בסוף יצא היו לו חמש צאן וגזז אחת מהן בלבד ומכר גזתה ואחר כך גוזז שניה ומכר גזתה ואחר כך גוזז שלישית ומכר גזתה הכל מצטרפות לראשית הגז וחיב אפלו לאחר כמה שנים ויש לו להפריש מן החדש על הישן ומזה על זה אבל אם היתה רחל אחת וגזזה והניח גזתה ואחר כך קנה שניה וגזזה והניח גזתה אינן מצטרפות 

מי שהיו לו גזות רבות של ראשית הגז ורוצה לחלק לכהנים לא יתן לכל אחד ואחד פחות ממשקל חמש סלעים מלבן כדי בגד קטן לא שילבנו ואחר כך יתן לו אלא יתן לו מצמר הגזה כשהוא צואי כדי שיהיה בו אחר הלבון חמש סלעים או יתר שנאמר  "תתן לו" שיהיה בו כדי מתנה המועלת 

ראשית הגז חלין לכל דבר לפיכך אני אומר שנותנים אותו לכהנת אף על פי שהיא נשואה לישראל כמתנות בהמה ויראה לי שדין שניהן אחד הוא 

מצות עשה לפדות כל איש מישראל בנו שהוא בכור לאמו הישראלית שנאמר  "כל פטר רחם לי" ונאמר  "אך פדה תפדה את בכור האדם" 

ואין האשה חיבת לפדות את בנה שהחיב לפדות את עצמו הוא שחיב לפדות את בנו עבר האב ולא פדהו כשיגדל יפדה את עצמו 

היה הוא לפדות ובנו לפדות יפדה עצמו תחלה ואחר כך בנו ואם אין לו אלא כדי פדיון אחד יפדה עצמו 

היה בנו לפדות והגיע עת לעלות לרגל ואין לו כדי לזה ולזה פודה את בנו ואחר כך עולה לרגל שנאמר  "כל בכור בניך תפדה" ואחר כך  "ולא יראו פני ריקם" 

הפודה את בנו מברך אשר קדשנו במצותיו וצונו על פדיון הבן וחוזר ומברך שהחיינו ואחר כך נותן הפדיון לכהן ואם פדה עצמו מברך לפדות הבכור ומברך שהחיינו 

מצוה זו נוהגת בכל מקום ובכל זמן ובכמה פודהו בחמש סלעים שנאמר  "ופדויו מבן חדש תפדה" בין בכסף בין בשוה כסף מן המטלטלין שגופן ממון כענין השקלים לפיכך אין פודין בקרקעות ולא בעבדים מפני שהן כקרקעות ולא בשטרות לפי שאין גופן ממון ואם פדהו בהן אינו פדוי 

כתב האב לכהן שהוא חיב לו חמשה סלעים חיב לתן לו ובנו אינו פדוי נתן לו כלי שאינו שוה בשוק חמשה סלעים וקבלו הכהן בחמשה סלעים הרי בנו פדוי נתן חמשה סלעים לעשרה כהנים בין בבת אחת בין בזה אחר זה יצא 

רצה הכהן להחזיר לו הפדיון מחזיר ולא יתן לו הוא ודעתו שיחזיר ואם עשה כן והחזיר לו אין בנו פדוי עד שיגמר בלבו לתן לו מתנה גמורה ואם רצה הכהן אחר כך להחזיר יחזיר וכן אם פרש ונתן לו על מנת להחזיר הרי בנו פדוי 

כהנים ולוים פטורים מפדיון הבן מקל וחמר אם פטרו של ישראל במדבר דין הוא שיפטרו עצמן 

ישראל הבא מן הכהנת ומן הלויה פטור שאין הדבר תלוי באב אלא באם שנאמר פטר רחם בישראל 

לויה המעברת מעכו''ם בנה פטור וכהנת המעברת מעכו''ם בנה חיב שהרי נפסלה אמו מן הכהנה בבעילת העכו''ם 

כהן שנולד לו בן חלל מת האב בתוך שלשים יום הבן חיב לפדות את עצמו שלא זכה האב בפדיונו מת אחר שלשים יום אינו חיב הבן לפדות את עצמו שהרי זכה האב בפדיונו 

השפחה שנשתחררה וכותית שנתגירה כשהן מעברות וילדו אף על פי שהורתו שלא בקדשה הואיל ונולד בקדשה חיב שנאמר פטר רחם בישראל והרי פטר ורחם בישראל אין ידוע אם קדם שנתגירה ילדה או אחר שנתגירה ילדה המוציא מחברו עליו הראיה 

הכותית והשפחה שילדו ואחר כך נתגירו ונשתחררו וילדו ולד אחר הרי זה פטור שנאמר   "פטר רחם" ואין זה פטר רחם וכן הבא אחר הנפלים כל נפל שאמו טמאה לדה הבא אחריו אינו פטר רחם וכל נפל שאין אמו טמאה לדה כמו המפלת כמין דגים וחגבים או המפלת יום ארבעים וכיוצא בהן הבא אחריו בכור לכהן וחיב לפדות 

חתך העבר במעיה והוציאו איבר איבר הבא אחריו אינו פטר רחם בן שמונה חדשים שהוציא ראשו והוא חי והחזירו ומת וכן בן תשעה שמת ויצא ראשו והחזירו ואחר כך יצא אחיו וילדה זה שילדה אינו פטר רחם שהרי נפטר בראשו של ראשון ומשתצא פדחתו פוטר הבא אחריו 

יוצא דפן והבא אחריו כדרכו שניהם פטורים הראשון לפי שלא יצא מן הרחם והשני מפני שקדמו אחר 

מאימתי יתחיב בפדיון משישלים שלשים יום שנאמר  "ופדויו מבן חדש תפדה" מת הבן בתוך שלשים ואפלו ביום שלשים וכן אם נעשה טרפה אינו חיב בחמשה סלעים ואם הקדים ונתן לכהן יחזיר לו הפדיון  ואם לא נתן יתן 

מי שפדה בנו בתוך שלשים יום אם אמר לו מעכשו אין בנו פדוי ואם אמר לו לאחר שלשים יום בנו פדוי ואף על פי שאין המעות קימין לאחר שלשים יום 

מי שהוא ספק אם חיב בפדיון או לא הרי זה פטור שהמוציא מחברו עליו הראיה מת האב בתוך שלשים יום הרי הבן בחזקת שלא נפדה עד שיביא ראיה מאביו שפדהו קדם שימות מת האב לאחר שלשים יום הרי הוא בחזקת פדוי עד שיודיעוהו שלא נפדה 

מי שלא בכרה אשתו וילדה זכר ונקבה ואין ידוע אי זה מהן יצא ראשון אין כאן לכהן כלום ילדה שני זכרים אף על פי שאין ידוע אי זה מהן הבכור נותן חמשה סלעים לכהן מת אחד מהן בתוך שלשים יום פטור שהמוציא מחברו עליו הראיה מת האב בין בתוך שלשים יום בין אחר שלשים יום בין שלא חלקו האחים בין שחלקו ינתן מן הנכסים חמשה סלעים לכהן שכבר נתחיבו הנכסים 

שתי נשיו שלא בכרו וילדו שני זכרים נותן עשרה סלעים לכהן מת אחד מהן בתוך שלשים יום אם לכהן אחד נתן יחזיר לו חמשה סלעים ואם לשני כהנים נתן אינו יכול להוציא מהן שהרי לא צין פדיון זה על בן זה וכל אחד מהן יכול לומר החזיר מחברי 

שתי נשיו שלא בכרו שילדו זכר ונקבה או שני זכרים ונקבה נותן חמשה סלעים לכהן שאי אפשר שלא יהיה זכר אחד מהן פטר רחם 

ילדו שתי נקבות וזכר או שני זכרים ושתי נקבות ואין ידוע אי זה נולד ראשון אין כאן לכהן כלום שאני אומר נקבה נולדה תחלה ואחריה זכר 

שתי נשיו אחת בכרה ואחת לא בכרה וילדו שני זכרים ונתערבו נותן חמשה סלעים לכהן מת אחד מהם בתוך שלשים יום האב פטור מת האב ינתן מן הנכסים חמשה סלעים 

ילדו זכר ונקבה או שני זכרים ונקבה אין כאן לכהן כלום שאני אומר זו שלא בכרה ילדה נקבה תחלה ואחריה זכר וזו שבכרה ילדה זכר 

שתי נשים של שני אנשים שלא בכרו וילדו שני זכרים ונתערבו זה נותן חמשה סלעים וזה נותן חמשה סלעים נתנו ואחר כך מת אחד מן הבנים בתוך שלשים יום אם לשני כהנים נתנו אינן יכולין להוציא מידן ואם לכהן אחד נתנו כותב אחד מהן לחברו הרשאה וילך זה בהרשאה ויחזיר מן הכהן חמשה סלעים 

ילדו זכר ונקבה ונתערבו האבות פטורין והבן חיב לפדות את עצמו וכן מבכרת שלא שהתה אחר בעלה שלשה חדשים וילדה ואין ידוע אם בן תשעה לראשון או בן שבעה לאחרון שניהן פטורין והבן חיב לפדות את עצמו 

ילדו שתי נקבות וזכר או שתי נקבות ושני זכרים אין כאן לכהן כלום 

שתי נשים של שני אנשים אחת בכרה ואחת לא בכרה וילדו שני זכרים זה שלא בכרה אשתו נותן חמש סלעים לכהן ילדו זכר ונקבה אין כאן לכהן כלום 

ילדו שני זכרים ונקבה זה שלא בכרה אשתו נותן חמשה סלעים שלא נפטר אלא בשני ספקות אם אשתו ילדה זכר בלבד חיב ואם היא ילדה הזכר והנקבה חיב אלא אם כן ילדה נקבה תחלה והואיל והדבר רחוק יתן פדיונו 

מצות עשה לפדות כל אדם מישראל פטר חמור בשה ואם לא רצה לפדותו מצות עשה לערפו שנאמר  "ופטר חמור תפדה בשה ואם לא תפדה וערפתו" ושתי מצות אלו נוהגות בכל מקום ובכל זמן ומצות פדיה קודמת למצות עריפה 

השה שפודין בו נותנו לכהן שנאמר  "כל פטר רחם" וגו' 

 "ואת בכור הבהמה הטמאה תפדה" בהמה טמאה האמורה כאן היא החמור בלבד 

פטר חמור אסור בהנאה עד שיפדה ואם מכרו קדם פדיון דמיו אסורים ואם מת קדם פדיון או שערפו יקבר מפני שהוא אסור בהנאה אף לאחר עריפה הואיל ולא נפדה לפיכך אם לא פדהו ונתן פטר החמור בעצמו לכהן אסור לכהן להשתמש בו עד שיפדהו בשה ויקח השה לעצמו או יערפנו ויקבר והכהנים חשודים על דבר זה לפיכך אסור לישראל לתן פטר חמור לכהן אלא אם כן פדהו הכהן בפניו 

הפריש פדיון פטר חמור ומת השה קדם שיתננו לכהן אינו חיב באחריותו ויתן הנבלה לכהן להנות בה מת פטר החמור אחר שפדהו יתן הטלה לכהן ומתר בהניתו שכבר נפדה 

מאימתי חיב לפדותו משיולד ועד שלשים יום ומאחר שלשים יום אם רצה לערפו עורפו אם רצה לפדותו פודה ואין כאן אלא מצות עכוב בלבד 

לא רצה לפדותו עורפו בקופיץ מאחוריו שנאמר   "ואם לא תפדה וערפתו" ואין ממיתין אותו לא במקל ולא בקנה ולא בקרדום ולא במגרה אלא בקופיץ ולא יכניסנו לחדר וינעל הדלת בפניו עד שימות שנאמר וערפתו 

אין פודין לא בעגל ולא בחיה ולא בשה שחוט ולא בטרפה ולא בכלאים ולא בכוי שנאמר   "תפדה בשה" ואין קרוי שה אלא כבשים ועזים חיים בלבד 

אין פודין בשה הדומה  לאחר ואם פדה פדוי ופודין בבן פקועה אבל לא בפסולי המקדשין שהרי נאמר בהן   "כצבי וכאיל" מה צבי ואיל אין פודין בו אף פסולי המקדשין אין פודין בהם 

פודין בשה בין זכרים בין נקבות בין תמימים בין בעלי מומים בין קטנים בין גדולים 

שה שלקחו מדמי שביעית אין פודין בו את הודאי אבל פודין בו את הספק אם אין לו שה לפדותו פודהו בשויו ונותן דמיו לכהן לא אמרה תורה שה להחמיר עליו אלא להקל עליו שאם היה לו פטר חמור ששוה עשר סלעים יש לו לפדותו בשה שוה דינר ולא יהיה זה חמור מן ההקדש שנפדה בכסף בשויו 

במה דברים אמורים כשהיו דמי פטר חמור משלשה זוזים ולמעלה אבל אם היו דמיו פחות משלשה זוזים אין פודין אותו אלא בשה או בשלשה זוזים ועין יפה לא יפחת מסלע ועין רעה בחצי סלע ובינונית בשלשה זוזים 

והפודה פטר חמור של חברו הרי זה פדוי והחמור לבעליו 

כהנים ולוים פטורין מפטר חמור שנאמר  "בכור האדם ואת בכור הבהמה הטמאה תפדה" כל שישנו בבכור אדם ישנו בבכור בהמה טמאה והפטור מבכור אדם פטור מבכור בהמה טמאה 

הלוקח עבר חמורו של עכו''ם או המוכר עבר חמורו לעכו''ם אף על פי שאינו רשאי הרי זה פטור מן הבכורה ואין קונסין אותו על דבר זה היה העכו''ם שתף באם או בבכור אפלו לא היה לו אלא אחד מאלף בו הרי זה פטור היה לו בו או באמו איבר אחד כגון ידו או רגלו אפלו אזנו כל שאלו יחתך יהיה בעל מום הרי זה פטור מן הבכורה ואם כשיחתך חלק העכו''ם לא יהיה בעל מום למזבח הרי זה חיב וכן המקבל חמור מן העכו''ם להיות מטפל בה והולד ביניהם או עכו''ם שקבל מישראל הכל פטור מן הבכורה שנאמר  "פטר רחם בבני ישראל באדם ובבהמה" עד שיהיה הכל בישראל 

גר שנתגיר ואין ידוע אם עד שלא נתגיר ילדה חמורו או אחר שנתגיר הרי זה חיב לערף או לפדות ואם פדה בשה השה של גר שהמוציא מחברו עליו הראיה 

עכו''ם שהפריש פטר חמור מודיעין אותו שאינו חיב והרי הוא מתר בגזה ועבודה 

פרה שילדה כמין חמור או חמור שילדה כמין סוס פטור שנאמר  "ופטר חמור תפדה בשה" ופטר חמור שתי פעמים עד שיהיה היולד חמור והנולד חמור ואם יש בו מקצת סימני חמור חיב בבכורה 

חמורו שלא בכרה וילדה שני זכרים נותן טלה לכהן ילדה זכר ונקבה מפריש טלה אחד כדי להפקיע קדשה ממנו עד שיהיה מתר בהניה שמא הזכר נולד תחלה וטלה זה שהפריש לבעלים ואינו לכהן שהמוציא מחברו עליו הראיה 

שתי חמוריו שלא בכרו וילדו שני זכרים נותן שני טלאים לכהן זכר ונקבה או שני זכרים ונקבה נותן טלה אחד לכהן 

ילדו שתי נקבות וזכר או שני זכרים ושתי נקבות אין כאן לכהן כלום ואינו צריך להפריש טלה לעצמו לפי שיש כאן ספקות הרבה שמא האחת ילדה זכר והשניה ילדה שתי נקבות או שמא זו ילדה נקבה והאחרת זכר ואחריו נקבה או נקבה ואחריה זכר וכן ספקות הרבה יש בשני זכרים ושתי נקבות אחת בכרה ואחת שלא בכרה וילדו שני זכרים ונתערבו נותן טלה אחד לכהן זכר ונקבה מפריש טלה אחד לעצמו ואינו נותנו לכהן מפני שהוא ספק והמוציא מחברו עליו הראיה 

וכן הלוקח חמור מן העכו''ם ואין ידוע אם בכרה או לא בכרה וילדה זכר פודה אותו בשה והוא לבעלים מפני שהוא ספק 

מי שהיו לו עשרה טלאים כל אחד מהן הפרישו על ספק פטר חמור הרי הן כחלין לכל דבר ומתעשרין כשאר הבהמה ומפרש אחד מהן מעשר והשאר שלו כשהיו 

ישראל שהיו לו עשרה פטרי חמורים ודאין בתוך ביתו שנפלו לו מבית אבי אמו כהן ואותו אבי אמו הכהן נפלו לו מבית אבי אמו ישראל הרי זה מפריש עליהן עשרה שיין והן שלו וחיבין במעשר סליקו להו הלכות בכורים בסיעתא דשמיא 
