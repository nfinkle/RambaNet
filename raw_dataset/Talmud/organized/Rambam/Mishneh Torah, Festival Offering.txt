שלש מצות עשה נצטוו ישראל בכל רגל משלש רגלים ואלו הן הראיה שנאמר    "יראה כל זכורך" והחגיגה שנאמר  "תחג לה' אלהיך" והשמחה שנאמר  "ושמחת בחגך" הראיה האמורה בתורה היא שנראה פניו בעזרה ביום טוב הראשון של חג ויביא עמו קרבן עולה בין מן העוף בין מן הבהמה ומי שבא לעזרה ביום ראשון ולא הביא עולה לא דיו שלא עשה מצות עשה אלא עובר על לא תעשה שנאמר   "לא יראו פני ריקם" ואינו לוקה על לאו זה שהרי לא עשה מעשה החגיגה האמורה בתורה היא שיקריב שלמים ביום טוב הראשון של חג בבואו להראות והדבר ידוע שאין השלמים באים אלא מן הבהמה ושתי מצות אלו שהן הראיה והחגיגה אין הנשים חיבות בהן והשמחה האמורה ברגלים היא שיקריב שלמים יתר על שלמי חגיגה ואלו הם הנקראים שלמי שמחת חגיגה שנאמר  "וזבחת שלמים ואכלת שם ושמחת לפני ה' אלהיך" ונשים חיבות במצוה זו 

הראיה והחגיגה אין להן שעור מן התורה שנאמר  "איש כמתנת ידו" וגו' אבל מדברי סופרים שלא יהא קרבן עולת ראיה פחות משוה מעה כסף ולא שלמי חגיגה פחות משוה שתי כסף ומצוה להביא כפי עשרו שנאמר כמתנת ידו 

שלמי שמחה לא נתנו בהן חכמים שעור בעת שיעלה אדם לירושלים לחג אם היו בידו קרבנות הראיה יביאם או יעלה עמו כסף לקנות בו הקרבן ואם אין בידו כסף לא יביא שוה כסף אפלו היה בידו שוה כמה זהובים אסור לו לעלות ריקם בלא כסף ולא קרבן ולמה אסרו שיעלה בידו שוה כסף גזרה שמא לא ימצא למכר או שמא ימצאו המעות סיגים

מי שלא הקריב ביום טוב הראשון עולת ראיתו ושלמי חגיגתו הרי זה מקריבן בשאר ימות הרגל שנאמר  "שבעת ימים תחג לה' אלהיך" מלמד שכלן ראויין לחגיגה וכלן תשלומי ראשון הם

ומצוה להקדים ולהקריב בראשון לא הקריב בראשון בין שוגג בין מזיד יקריב בשני וכל המאחר הרי זה מגנה ועליו נאמר  "נוגי ממועד אספתי"

עבר הרגל ולא חג אינו חיב באחריותו ועל זה וכיוצא בו נאמר  "מעות לא יוכל לתקן"

מי שלא חג ביום טוב הראשון של חג הסכות חוגג את כל הרגל וביום טוב האחרון שהוא שמיני ואף השמיני תשלומי ראשון הוא וכן מי שלא חג ביום חג השבועות חוגג כל שבעה ויש לו תשלומין כל ששת ימים שלאחר חג השבועות ודבר זה מפי השמועה נאמר שחג השבועות כחג המצות לתשלומין

עולת ראיה ושלמי חגיגה אינן דוחין לא את השבת ולא את הטמאה לפי שאין להן זמן קבוע כקרבנות הצבור שאם אינו חוגג היום חוגג למחר כמו שבארנו אבל דוחין את יום טוב ואף על פי שאין מקריבין ביום טוב נדרים ונדבות מקריבין עולת ראיה ושלמי חגיגה ושלמי שמחה שאין אלו נדרים ונדבות אלא חובות

כשמקריב המקריב עולת ראיתו ושלמי חגיגתו ושמחתו ביום טוב סומך עליהן בכל כחו כדרך שעושה בשאר הימים אף על פי שסמיכה אינה מעכבת כמו שבארנו במעשה הקרבנות לא גזרו עליה משום שבות

המפריש עולת ראיתו ומת היורשין חיבין להביאה מתר להקריב בחלו של מועד נדרים ונדבות שנאמר  "אלה תעשו לה' במועדיכם לבד מנדריכם ונדבתיכם" מכלל שקרבין ברגל  "לעלתיכם" כמו עולת מצרע ועולת יולדת  "ולמנחתיכם" להביא מנחת חוטא ומנחת קנאות  "ולשלמיכם" לרבות שלמי נזיר הכל קרבין במועד ואין קרבין ביום טוב

ומי שהיה לו אוכלים מרבים ונכסים מועטין מביא שלמי חגיגה מרבין ועולות ראיה מועטין היו לו אוכלין מועטין ונכסים מרבין מביא עולות ראיה מרבות ושלמי חגיגה מועטות היו זה וזה מועט על זה אמרו לא יפחת ממעה לעולה ושתי כסף לשלמים זה וזה מרבה על זה נאמר  "כברכת ה' אלהיך אשר נתן לך"

נשים ועבדים פטורין מן הראיה וכל האנשים חיבים בראיה חוץ מחרש ואלם ושוטה וקטן וסומא וחגר וטמא וערל וכן הזקן והחולה והרך והענג מאד שאינם יכולים לעלות על רגליהן כל אלו האחד עשר פטורין ושאר כל האנשים חיבין בראיה החרש אף על פי שהוא מדבר אפלו חרש באזנו אחת פטור מן הראיה וכן הסומא בעינו אחת או חגר ברגלו אחת פטור האלם אף על פי שהוא שומע פטור טמטום ואנדרוגינוס פטורין מפני שהן ספק אשה מי שחציו עבד וחציו בן חורין פטור מפני צד עבדות שבו ומנין שכל אלו פטורין מן הראיה הרי הוא אומר    "יראה כל זכורך" להוציא את הנשים ומצות עשה שאין הנשים חיבות בה אין העבדים חיבים בה ועוד הרי נאמר בבוא כל ישראל להוציא העבדים ונאמר  "בבוא כל ישראל לראות" כשם שהן באין להראות לפני ה' כך הם באים לראות הדר קדשו ובית שכינתו להוציא סומא שאינו רואה אפלו נסמית עינו אחת שהרי אין ראיתו שלמה ושם נאמר  "למען ישמעו" להוציא מי שאין לו שמיעה גמורה  "ולמען ילמדו" להוציא מי שאינו מדבר שכל המצוה ללמד מצוה ללמד ונאמר  "בעלתך לראות את פני ה'" מי שיכול לעלות ברגליו להוציא חגר וחולה וזקן וענג וכבר בארנו בהלכות ביאת המקדש שאין הטמא ראוי לביאה וכן הערל מאוס כטמא 

המקמץ והוא שמלאכתו לקבץ צואת כלבים וכיוצא בהן לעבד העורות או לרפואה וכן המצרף נחשת במחצב שלו והעבדנין אף על פי שהן מאוסין מפני מלאכתן הרי אלו מטהרין גופן ומלבושן ועולין בכלל ישראל לראות

כל קטן שיכול לאחז בידו של אביו ולעלות מירושלים להר הבית אביו חיב להעלותו ולהראות בו כדי לחנכו במצות שנאמר    "יראה כל זכורך" ואם היה הקטן חגר או סומא או חרש אפלו באחת אינו חיב לחנכו אף על פי שהוא ראוי לרפואה שאלו היה גדול והוא כך היה פטור כמו שבארנו 

כל החיב בראיה חיב בחגיגה וכל הפטור מן הראיה פטור מן החגיגה וכלן חיבין בשמחה חוץ מחרש שוטה וקטן וערל וטמא חרש שוטה וקטן מפני שאינן בני חיוב הרי הן פטורין מכל מצות האמורות בתורה וערל וטמא מפני שאינן אוכלים בקדשים ואינן ראויין לביאה כמו שבארנו בהלכות ביאת המקדש ובהלכות מעשה הקרבנות

מי שהיה חגר או סומא ביום ראשון ונתרפא בשני פטור מן הראיה ומן החגיגה שביום חובתו היה פטור שכל ימות החג תשלומי ראשון הן כמו שבארנו וכן אם נטמא בלילי יום טוב הראשון אף על פי שטהר למחר פטור אבל אם נטמא ביום ראשון הרי זה חיב להביא חגיגתו וראיתו בתוך ימי הרגל כשיטהר

מי שבא לעזרה בתוך ימי החג אינו חיב להביא עולה בידו בכל עת שיכנס שזה שנאמר  "ולא יראו פני ריקם" אינו אלא בעקר הרגל בלבד שהוא יום ראשון או תשלומי ראשון ואם הביא בכל עת שיביא מקבלין ממנו ומקריבין אותה לשם עולת ראיה שהראיה אין לה שעור

הפריש עשר בהמות לחגיגתו והקריב מהן מקצתן בראשון ופסק שוב אינו חוזר ומקריב השאר שהרי שיר אותם ואם לא פסק אלא דחקו היום ולא יכול להקריב היום מקריב השאר למחר

עולת ראיה אינה באה אלא מן החלין כשאר הקרבנות שאדם חיב בהן אבל שלמי חגיגה באות ממעות מעשר שני המערבות עם מעות חלין לוקח מן התערבת בהמה ומקריבה שלמי חגיגה והוא שיהיה שעור אכילה ראשונה מן החלין מפני ששלמי חגיגה חובה וכל שהוא חובה אינו בא אלא מן החלין

ויוצא אדם ידי חובת שלמי חגיגה במעשר בהמה ואין מביאין אותו ביום טוב גזרה שמא יעשר ביום טוב

יוצאין ישראל ידי חובת שלמי שמחה בנדרים ונדבות ובמעשר בהמה והכהנים בחטאת ובאשם ובבכור ובחזה ושוק שמצוה זו היא לשמח באכילת בשר לפני ה' והרי אכלו אבל אין יוצאין ידי חובתן לא בעופות ולא במנחות שאינן בשר המשמח כבר בארנו בפסחים שחגיגת ארבעה עשר רשות לפיכך אין אדם יוצא בה ידי חובת חגיגה אלא יוצא בה חובת שמחה

מי שהיו לו שלמי נדר או נדבה ושחטן מערב יום טוב אף על פי שאכלן ביום טוב אינו יוצא בה ידי חובת חגיגה שאינה באה אלא מן החלין אבל יצא בה ידי חובת שמחה

אף על פי ששחטן קדם הרגל הואיל ואוכל מהן ברגל יצא ידי חובתו שאינו צריך לשחט שלמי שמחה בשעת שמחה

לא יביא אדם תודה ביום ארבעה עשר מפני החמץ שבה שאין מביאין קדשים לבית הפסול ואם הביא יוצא בה ידי חובת שמחה כמו שבארנו

האומר הרי עלי תודה שאצא בה ידי חובתי לשם חגיגה חיב להביא תודה ואינו יוצא בה ידי חגיגה שאין חגיגה באה אלא מן החלין כשיזבח אדם שלמי חגיגה ושלמי שמחה לא יהיה אוכל הוא ובניו ואשתו בלבד וידמה שיעשה מצוה גמורה אלא חיב לשמח העניים והאמללים שנאמר  "והלוי והגר והיתום והאלמנה" מאכיל הכל ומשקן כפי עשרו ומי שאכל זבחיו ולא שמח אלו עמו עליו נאמר  "זבחיהם כלחם אונים להם כל אכליו יטמאו כי לחמם לנפשם" ומצוה בלוי יותר מן הכל לפי שאין לו לא חלק ולא נחלה ואין לו מתנות בבשר לפיכך צריך לזמן לויים על שלחנו ולשמחם או יתן להם מתנות בשר עם מעשר שלהם כדי שימצאו בו צרכיהם וכל העוזב את הלוי מלשמחו ושוהה ממנו מעשרותיו ברגלים עובר בלא תעשה שנאמר  "השמר לך פן תעזב את הלוי"

מצות עשה להקהיל כל ישראל אנשים ונשים וטף בכל מוצאי שמטה בעלותם לרגל ולקרות באזניהם מן התורה פרשיות שהן מזרזות אותן במצות ומחזקות ידיהם בדת האמת שנאמר  "מקץ שבע שנים במעד שנת השמטה בחג הסכות"  "בבוא כל ישראל לראות" וגו'  "הקהל את העם האנשים והנשים והטף וגרך אשר בשעריך" וגו'

כל הפטור מן הראיה פטור ממצות הקהל חוץ מן הנשים והטף והערל אבל הטמא פטור ממצות הקהל שנאמר  "בבוא כל ישראל" וזה אינו ראוי לביאה והדבר ברור שהטמטום והאנדרוגינוס חיבין שהרי הנשים חיבות

אימתי היו קורין במוצאי יום טוב הראשון של חג הסכות שהוא תחלת ימי חלו של מועד של שנה שמינית והמלך הוא שיקרא באזניהם ובעזרת הנשים היו קורין וקורא כשהוא יושב ואם קרא מעמד הרי זה משבח מהיכן הוא קורא מתחלת חמש אלה הדברים עד סוף פרשת שמע ומדלג ל "והיה אם שמוע" וגו' ומדלג לעשר תעשר וקורא מ  "עשר תעשר" על הסדר עד סוף ברכות וקללות עד  "מלבד הברית אשר כרת אתם בחרב" ופוסק 

כיצד הוא קורא תוקעין בחצוצרות בכל ירושלים כדי להקהיל את העם ומביאין בימה גדולה ושל עץ היתה ומעמידין אותה באמצע עזרת נשים והמלך עולה ויושב עליה כדי שישמעו קריאתו וכל ישראל העולים לחג מתקבצין סביביו וחזן הכנסת נוטל ספר תורה ונותנו לראש הכנסת וראש הכנסת נותנו לסגן וסגן לכהן גדול וכהן גדול למלך כדי להדרו ברב בני אדם והמלך מקבלו כשהוא עומד ואם רצה ישב ופותח ורואה ומברך כדרך שמברך כל קורא בתורה בבית הכנסת וקורא הפרשיות שאמרנו עד שהוא גומר וגולל ומברך לאחריה כדרך שמברכין בבתי כנסיות ומוסיף שבע ברכות ואלו הן רצה ה' אלהינו בעמך ישראל וכו' מודים אנחנו לך וכו' אתה בחרתנו מכל העמים וכו' עד מקדש ישראל והזמנים כדרך שמברכין בתפלה הרי שלש ברכות כמטבען רביעית מתפלל על המקדש שיעמד וחותם בה ברוך אתה ה' השוכן בציון חמישית מתפלל על ישראל שתעמד מלכותם וחותם בה הבוחר בישראל ששית מתפלל על הכהנים שירצה האל עבודתם וחותם בה ברוך אתה ה' מקדש הכהנים שביעית מתחנן ומתפלל בה כפי מה שהוא יכול וחותם בה הושע ה' את עמך ישראל שעמך צריכין להושע ברוך אתה ה' שומע תפלה

הקריאה והברכות בלשון הקדש שנאמר  "תקרא את התורה הזאת" בלשונה אף על פי שיש שם לועזות

וגרים שאינן מכירין חיבין להכין לבם ולהקשיב אזנם לשמע באימה ויראה וגילה ברעדה כיום שנתנה בו בסיני אפלו חכמים גדולים שיודעים כל התורה כלה חיבין לשמע בכונה גדולה יתרה ומי שאינו יכול לשמע מכון לבו לקריאה זו שלא קבעה הכתוב אלא לחזק דת האמת ויראה עצמו כאלו עתה נצטוה בה ומפי הגבורה שומעה שהמלך שליח הוא להשמיע דברי האל

יום הקהל שחל להיות בשבת מאחרין אותו לאחר השבת מפני תקיעת החצוצרות והתחנות שאינן דוחין את השבת
