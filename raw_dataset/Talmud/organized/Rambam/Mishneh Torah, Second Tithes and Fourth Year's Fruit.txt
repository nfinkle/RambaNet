אחר שמפרישין מעשר ראשון בכל שנה מפרישין מעשר שני שנאמר  "עשר תעשר את כל תבואת זרעך" ובשנה שלישית וששית מפרישין מעשר עני חלף מעשר שני כמו שבארנו 

באחד בתשרי הוא ראש השנה למעשר תבואות וקטניות וירקות וכל מקום שנאמר ראש השנה הוא אחד בתשרי ובט''ו בשבט הוא ראש השנה למעשר האילנות כיצד תבואה וקטניות שהגיעו לעונת המעשרות לפני ראש השנה של שלישית אף על פי שנגמרו ונאספו בשלישית מפרישין מהן מעשר שני ואם לא באו לעונת המעשרות אלא לאחר ראש השנה של שלישית מפרישין מהן מעשר עני וכן פרות האילן שבאו לעונת המעשרות קדם ט''ו בשבט של שלישית אף על פי שנגמרו ונאספו אחר כן בסוף שנה שלישית מתעשרין לשעבר ומפרישין מהן מעשר שני וכן אם באו לעונת המעשרות קדם ט''ו בשבט של רביעית אף על פי שנגמרו ונאספו ברביעית מפרישין מהן מעשר עני ואם באו לעונת המעשרות אחר ט''ו בשבט מתעשרין להבא 

והחרובין אף על פי שחנטו פרותיהן קדם ט''ו בשבט מתעשרין להבא הואיל ומתעשרות מדברי סופרים יראה לי שאין הדברים אמורין אלא בחרובי צלמונה וכיוצא בהן שאין ראויין למאכל רב האדם והן הן שמתעשרות מדברי סופרים אבל שאר החרובין יראה לי שהן כשאר פרות האילן 

הירק בשעת לקיטתו עשורו כיצד אם נלקט ביום ראש השנה של שלישית אף על פי שבא לעונת המעשרות ונגמר בשניה מפרישין ממנו מעשר עני ואם נלקט ברביעית מעשר שני 

וכן האתרוג בלבד משאר פרות האילן הרי הוא כירק והולכין אחר לקיטתו בין למעשר בין לשביעית כיצד אם נלקט בשלישית אחר ט''ו בשבט מפרישין ממנו מעשר עני אף על פי שנגמרה בשניה וכן אם נלקט ברביעית קדם ט''ו בשבט מפרישין ממנו מעשר עני נלקט ברביעית אחר ט''ו בשבט מפרישין ממנו מעשר שני 

ואף על פי שהולכין אחר לקיטתו אתרוג בת ששית שנכנסה לשביעית אפלו היתה כזית ונעשית כככר חיבת במעשרות 

האביונות של צלף נותנין עליהן חמרי אילן וחמרי זרעים שאם היו משנה שניה שנכנסה לשלישית ונלקטו קדם ט''ו בשבט מפרישין מעשר ראשון ואחר כך מפריש מעשר אחר ופודהו ואחר שפודהו נותנו לעניים ואוכל פדיונו בתורת מעשר שני ונמצא כמו שהפריש מעשר שני ומעשר עני 

הארז והדחן והפרגין והשמשמין אף על פי שהשרישו קדם ראש השנה אין הולכין בהן אלא אחר גמר הפרי ומתעשרין להבא וכן פול המצרי אף על פי שמקצתו השריש לפני ראש השנה ומקצתו לאחריו צובר גרנו לתוכו ותורם ומעשר מן הכל כאחד שהכל הולך אחר גמר הפרי 

הבצלים הסריסים שמנע מהם מים שלשים יום לפני ראש השנה ושל בעל שמנע מהם שלש עונות לפני ראש השנה מתעשרין לשעבר מנע מהם פחות מכאן אף על פי שהתחילו ליבש קדם ראש השנה מתעשרין להבא 

פול המצרי שהביא שליש לפני ראש השנה אם זרעו לזרע מתעשר לשעבר זרעו לירק מתעשר להבא זרעו לזרע ולירק או שזרעו לזרע וחשב עליו לירק מעשר מזרעו על ירקו ומירקו על זרעו לא הביא שליש לפני ראש השנה אם זרעו לזרע זרעו מתעשר לשעבר וירקו בשעת לקיטתו עשורו והוא שלקט ממנו לפני ראש השנה אבל אם לקט ממנו אחר ראש השנה בין ירקו בין זרעו מתעשר להבא זרעו לזרע וחשב עליו לירק הולכין אחר מחשבתו זרעו לירק וחשב עליו לזרע אין מחשבת זרע חלה עליו אלא אם כן מנע ממנו שלש אריות והוא שהביא שליש לפני ראש השנה אבל אם לא הביא שליש אלא לאחריו אף על פי שלא נמנע מלארות ממנו שלש אריות זרעו לזרע ועשה כלו קצצין גמורים לפני ראש השנה זרעו מתעשר לשעבר וירקו בשעת לקיטתו מקצתו עשה קצצין גמורין ומקצתו לא עשה זה שאמרו צובר גרנו לתוכו ונמצא מעשר מזרעו על ירקו ומירקו על זרעו 

פרות שנה שניה שנתערבו בפרות שלישית או של שלישית ברביעית הולכין אחר הרב מחצה למחצה מפריש מעשר שני מן הכל אבל לא מעשר עני שמעשר שני חמור שהרי הוא קדש ומעשר עני חל וכן פרות שהן ספק אם פרות שניה הם או פרות שלישית מפריש מהן מעשר שני 

כל הפטור ממעשר ראשון פטור מן השני ומן העני וכל שחיב בראשון חיב בשניהם וכל התורם מוציא מעשר וכל שאינו תורם אינו מוציא מעשר זה כל מי שאם תרם תרומתו תרומה כך אם עשר מעשר זה הרי הוא מעשר וכל מי שאין תרומתו תרומה כך אם הוציא מעשר זה אינו מעשר 

פרות שהוציא מהן מעשר ראשון קדם שיקבעו למעשר הרי זה אוכל מהן עראי קדם שיוציא מעשר שני שאין הראשון קובע לשני אבל משנקבעו למעשר אף על פי שהוציא את הראשון אסור לאכל מהן עראי עד שיוציא את השני או את מעשר עני 

מעשר שני הואיל וטעון הבאת מקום אין מביאין אותו מחוצה לארץ כבכור בהמה לפיכך לא חיבו להפריש מעשר שני בסוריא ויראה לי שמעשר שני שמפרישים בארץ שנער ובמצרים פודין אותו ומביאין דמיו לירושלים וכן יראה לי שלא חיבו מקומות אלו במעשר שני אלא כדי לקבע מעשר עני כדי שיהיו עניי ישראל סומכים עליהם 

מעשר שני נאכל לבעליו לפנים מחומת ירושלים שנאמר  "ואכלת לפני ה' אלהיך במקום אשר יבחר לשכן שמו שם" וגו' ונוהג בפני הבית ושלא בפני הבית אבל אינו נאכל בירושלים אלא בפני הבית שנאמר  "מעשר דגנך תירשך ויצהרך ובכרת בקרך וצאנך" מפי השמועה למדו מה בכור אינו נאכל אלא בפני הבית אף מעשר שני לא יאכל אלא בפני הבית 

מדת חסידות שפודין מעשר שני בזמן הזה בשויו כדרך שפודין אותו בפני הבית והורו הגאונים שאם רצה לפדות שוה מנה בפרוטה לכתחלה בזמן הזה פודה לא יהיה זה חמור מן הקדש ומשליך הפרוטה לים הגדול 

וכן אם חלל מעשר שוה מנה על שוה פרוטה מפרות אחרות הרי זה מחלל ושורף את הפרות שחלל עליהם כדי שלא יהיו תקלה לאחרים כפדיון נטע רבעי בזמן הזה כמו שבארנו בהלכות אסורי מאכלות 

כשם שאין אוכלין מעשר שני בזמן הזה בירושלים כך אין פודין אותו שם ואין מחללין אותו ואין מוכרין אותו ואם נכנס בירושלים אף בזמן הזה אין מוציאין אותו משם ומניחים אותו שם עד שירקב וכן אם עבר והוציאו משם מניחין אותו עד שירקב לפיכך אין מפרישים מעשר שני בירושלים בזמן הזה אלא מוציאין את הפרות בטבלן חוץ לעיר ומפרישין אותו שם ופודהו ואם הפרישו שם בזמן הזה ירקב 

כל האוכל כזית מעשר שני או ששתה ממנו רביעית יין חוץ לחומת ירושלים לוקה שנאמר  "לא תוכל לאכל בשעריך מעשר דגנך תירשך ויצהרך" וגו' ולוקה על כל אחד ואחד בפני עצמו לפיכך אם אכל שלשתן חוץ לחומה לוקה שלש מלקיות שנאמר  "ואכלת לפני ה' אלהיך" מעשר דגנך תירשך ויצהרך ונאמר לא תוכל לאכל בשעריך מעשר דגנך וגו' למה פרטן ולא אמר לא תאכלם בשעריך לחיב על כל אחד ואחד בפני עצמו 

אינו לוקה מן התורה עד שיאכלנו אחר שנכנס לחומת ירושלים שנאמר  "לא תוכל לאכל בשעריך" וגו'  "ואכלת לפני ה' אלהיך" כיון שנכנס למקום אכילתו ואכלו בחוץ לוקה אבל אם אכלו קדם שיכנסו לירושלים מכין אותו מכת מרדות מדבריהם 

מקצת מעשר בפנים ומקצתו מבחוץ האוכל מזה שעדין לא נכנס מכין אותו מכת מרדות והאוכל בחוץ מזה שנכנס לוקה 

אין פודין מעשר שני בירושלים אלא אם כן נטמא שנאמר  "כי ירחק ממך המקום" ברחוק מקום הוא נפדה ואינו נפדה בקרוב מקום היה הוא בפנים ומשאו בחוץ אפלו היה אוחז אותו בקנה הואיל ולא נכנס המעשר הרי זה מתר לפדותו שם בצד החומה 

מעשר שני שנכנס לירושלים אפלו של דמאי אסור להוציאו משם שכבר קלטוהו מחצות וכן פרות הנלקחין בכסף מעשר שנאמר  "ואכלת לפני ה' אלהיך" עבר והוציאן או שיצאו בשגגה יחזרו ויאכלו בירושלים וקליטת מחצות מדבריהם אפלו מעשר שאין בחמשו שוה פרוטה שהוא מדבריהם מחצות קולטות אותו ואסור להוציאו אבל מעות מעשר שני נכנסין לירושלים ויוצאין 

פרות שנגמרה מלאכתן ועברו בתוך ירושלים ויצאו אינו יכול להוציא עליהן מעשר שני מפרות אחרות שלא נכנסו לירושלים אלא יחזר מעשר שני שלהן ויאכל בירושלים ואינו נפדה בחוץ אפלו עשה כל הפרות האלו מעשר שני אחר שיצאו על פרות אחרות שלא נכנסו יחזרו ויאכלו בירושלים חמר הוא במחצות ירושלים הואיל וקלטו קלטו 

פרות שלא נגמרה מלאכתן שעברו בירושלים ויצאו כגון סלי ענבים לגת וסלי תאנים במקצה מתר לפדות מעשר שני שלהם בחוץ וכן פרות דמאי אף על פי שנגמרה מלאכתן ועברו בירושלים ויצאו פודין מעשר שני שלהן בחוץ 

פרות מעשר שני שנטמאו בירושלים ופדאן אם נטמאו בולד הטמאה אסור להוציאן אלא יאכלו בפנים מפני שולד הטמאה מדבריהם ואם נטמאו באב הטמאה או שנטמאו בחוץ ואפלו בולד הטמאה אף על פי שנכנסו לירושלים הרי אלו נפדין ונאכלין בכל מקום 

במה דברים אמורים כשהכניסן על מנת שלא תתפשם המחצות אבל אם לא התנה הואיל ונכנס הרי הוא טהור מן התורה  וכבר קלטוהו מחצות ואינו יוצא 

תלתן של מעשר שני מתר לאכלה צמחונין שכך היא ראויה לאכילה וכן כרשיני מעשר שני יאכלו צמחונין ואם עשה מהם עסה הרי זו מתרת להכנס לירושלים ולהוציאה שאינן בכלל הפרות ואם נטמאו בירושלים יפדו ויאכלו בחוץ 

אילן שעומד לפנים מן החומה ונופו נוטה חוץ לחומה אין אוכלין תחת נופו מעשר שני ומעשר שני שנכנס תחת נופו אין פודין אותו שהרי הוא כמי שנכנס לירושלים 

בתים שבצד החומה שפתחיהם לפנים מן החומה וחללן לחוץ מכנגד החומה ולפנים כלפנים לכל דבר ומכנגד החומה ולחוץ אין אוכלים שם ואין פודין שם להחמיר היה חללן לפנים ופתחיהם לחוץ מכנגד החומה ולחוץ כלחוץ פודין בו ואין אוכלין ומכנגד החומה ולפנים אין אוכלין שם ואין פודין להחמיר והחלונות ועבי החומה כלפנים 

האוכל מעשר שני בטמאה לוקה שנאמר  "ולא בערתי ממנו בטמא" בין שהמעשר טמא והאוכל טהור בין שהמעשר טהור והאוכל טמא והוא שיאכלנו בירושלים קדם שיפדה שאינו לוקה על אכילתו בטמאה אלא במקום אכילתו אבל אם אכלו בטמאה חוץ לירושלים מכין אותו מכת מרדות 

ואפלו להדליק  את הנר אחר שנטמא אסור עד שיפדה שנאמר  "לא בערתי ממנו בטמא" 

כבר בארנו שהמעשר שנטמא אפלו בירושלים פודין ויאכל ואוכלין את דמיו בטהרה בתורת פרות מעשר כמו שיתבאר אפלו נטמאו הפרות כלן כשהן טבל מפריש מעשר שני בטמאה ופודהו 

הערל כטמא ואם אכל מעשר שני לוקה מן התורה כדרך שלוקה על אכילת תרומה שהתרומה קרויה קדש ומעשר שני קרוי קדש שהרי נאמר בו  "קדש לה'" וטמא שטבל אוכל מעשר שני אף על פי שלא העריב שמשו 

האוכל מעשר שני באנינות של תורה לוקה שנאמר  "לא אכלתי באני ממנו" והוא שיאכלנו במקום אכילתו בירושלים אבל אם אכלו בחוץ באנינות או שאכלו בפנים באנינות של דבריהם מכין אותו מכת מרדות 

איזהו אונן זה המתאבל על אחד מן הקרובים שהוא חיב להתאבל עליהן וביום המיתה הוא אונן מן התורה ובלילה אונן מדבריהן שנאמר  "ואכלתי חטאת היום הייטב בעיני ה'" היום אסור ולילה מתר נשתהה המת ימים רבים ואחר כך נקבר כל אותן הימים שאחר יום המיתה עד יום הקבורה הוא אונן מדבריהן ואין יום הקבורה תופש לילו 

ולא מעשר שני בלבד אלא כל הקדשים כלן אם אכלן באנינות של תורה לוקה ובאנינות של דבריהן מכין אותו מכת מרדות 

אין נותנין פרות מעשר שני לעם הארץ ולא פרות הנלקחות במעות מעשר ולא מעות מעשר מפני שהוא בחזקת טמאה ומתר לאכל מעשר שני של דמאי באנינות ולתנו לעם הארץ והוא שיאכל כנגדו אין מפקידין מעשר שני אפלו אצל חבר שמא ימות ונמצא המעשר תחת יד בנו עם הארץ אבל מפקידים מעשר שני של דמאי אצל עם הארץ 

מעשר שני אסור לאבד אפלו מעוטו בדרכים אלא מוליכו כל שהוא או מוליך דמיו לירושלים ומתר לאבד מעוט מעשר שני של דמאי בדרכים וכמה היא מעוט פחות מכגרוגרת בין באכל שלם בין בפרוס אבל כגרוגרת אין מאבדין אותו והמפריש מעשר שני של דמאי פחות מכגרוגרת הרי זה נותנו לעם הארץ ואוכל כנגדו אבל לא יפרישנו לכתחלה לאבדו שאין מפרישין לאבד 

מעשר שני נתן לאכילה ושתיה שנאמר  "ואכלת לפני ה' אלהיך" וסיכה כשתיה ואסור להוציאו בשאר צרכיו כגון לקח בו כלים ובגדים ועבדים שנאמר  "לא נתתי ממנו למת" כלומר לא הוצאתי אותו בדבר שאינו מקים את הגוף ואם הוציא ממנו בשאר דברים אפלו בדבר מצוה כגון שלקח ממנו ארון ותכריכין למת מצוה הרי זה אוכל כנגדו בתורת מעשר 

מעשר אוכל דבר שדרכו להאכל ושותה דבר שדרכו לשתות וסך דבר שדרכו לסוך ולא יסוך יין וחמץ אבל סך הוא את השמן ולא יסחט את הפרות להוציא מהן משקין חוץ מזיתים וענבים בלבד  ואין מחיבין אותו לאכל פת שעפשה ושמן שנסרח אלא כיון שנפסל מאכל אדם פקעה קדשה ממנו 

כל שמתר לזרים לאכלו בתרומה כך מתר במעשר שני לאכלו בתורת חלין שמרים של מעשר שני שנתן עליהם מים ראשון אסור כמעשר ושני מתר כחלין ושל דמאי אפלו ראשון מתר 

יין של מעשר שנפל לתוכו דבש והתבלין והשביחו השבח לפי חשבון וכן דגים שנתבשלו עם קפלוטות של מעשר שני והשביחו השבח לפי חשבון 

עסה של מעשר שני שאפאה והשביחה השבח לשני זה הכלל כל ששבחו נכר אם הותיר במדה השבח לפי חשבון ואם לא הותיר המדה השבח לשני בלבד וכל שאין שבחו נכר אפלו הותיר המדה השבח לשני בלבד 

כיצד השבח לפי חשבון יין של מעשר ששוה שלשה שנפל לתוכו דבש ותבלין שוה זוז אחד והוסיפה במדתו והשביחוהו והרי הכל שוה חמשה חושבין הכל בארבעה ורביע וכן על דרך זה בשאר הדברים 

מעשר שני אף על פי שנתן לסיכה אין נותנין אותו לא על גבי צינית ולא על גבי חזזית ואין עושין ממנו קמע וכיוצא בו שהרי לא נתן לרפואה 

מעשר שני ממון גבוה הוא שנאמר  "לה' הוא" לפיכך אינו נקנה במתנה אלא אם כן נתן לו הטבל והמקבל מפריש המעשר ואין מקדשין בו את האשה ואין מוכרין אותו ואין ממשכנין אותו ואין מחליפין אותו ואין מרהינין אותו 

כיצד אין ממשכנין אותו לא יכנס לביתו וימשכננו מעשר שני שלו עבר ומשכנו מוציאין אותו מידו כיצד אין מרהינין אותו לא יאמר לו הא לך מעשר זה ויהיה בידך ותן לי עליו מעות כיצד אין מחליפין אותו לא יאמר לו הא לך יין מעשר ותן לי שמן מעשר אבל אומר לו הא לך יין שאין לי שמן ואם רצה חברו לתן לו שמן מתר שהרי לא החליף עמו אלא הודיעו שאין לו ואם רצה הלה לתן יתן 

מעשר שני אין שוקלין כנגדו אפלו דינרי זהב ואפלו לחלל עליהם מעשר שני אחר גזרה שמא לא יכון ממנו משקלו ונמצאו הפרות חסרים והוא שוקל בהן מעות לחלל עליהם מעשר אחר נמצא מוציא מעשר לחלין בפחות בדמיו 

האחים שחלקו מעשר שני אין שוקלין זה כנגד זה וכן מעות מעשר שני אין שוקלים כנגדן ואין מוכרין אותם ואין מחליפין ולא מרהינין ולא יתנם לשלחני להתנאות בהן ולא ילוה אותן להתגדל בהן ואם הלון שלא יעלה חלדה מתר 

ואין פורעין מהם את המלוה אין עושין מהן שושבינות ואין משלמין מהן הגמולין ואין פוסקין מהם צדקה בבית הכנסת אבל משלמין מהן דברים שהן גמילות חסדים וצריך להודיע 

לא יאמר אדם לחברו העל את הפרות האלו לירושלים וטל מהן חלקך שנמצא זה כנוטל שכר ממעשר שני על הבאתו לירושלים אבל אומר לו העלם שנאכלם ושנשתם בירושלים 

אומר אדם לחברו בירושלים לסוך אותו בשמן מעשר שני אף על פי שנסוכה ידו ואין זה בשכר סיכתו 

כבר בארנו שהמעשר ממון גבוה הוא לפיכך אנו אומרים שהגונב מעשר שני אינו משלם תשלומי כפל והגוזלו אינו משלם חמש 

המקדיש מעשר שני שלו לבדק הבית הרי זה פודה אותו מי שפודהו על מנת לתן להקדש את שלו ולמעשר שני את שלו 

הרוצה לפדות פרות מעשר שני פודה אותן בדמיהן ואומר הרי המעות האלו תחת הפרות האלו או הפרות האלו מחללות על המעות האלו ואם לא פרש אלא הפריש מעות בלבד כנגד הפרות דיו ואינו צריך לפרש ויצאו הפרות לחלין ויעלו המעות לירושלים ויוציאם שם שנאמר  "וכי ירבה ממך הדרך כי לא תוכל שאתו" 
וכן אם רצה לחלל פרות המעשר על פרות אחרות יעלו הפרות השניות ויאכלו בירושלים ולא יחלל ממין על שאינו מינו ולא מן היפה על הרע ואפלו באותו המין ואם חלל הרי הן מחללות 
הפודה מעשר שני מברך אשר קדשנו במצותיו וצונו על פדיון מעשר שני ואם חללן על פרות אחרות או שחלל מעות על הפרות מברך על חלול מעשר שני והפודה או המחלל מעשר שני של דמאי אינו צריך ברכה 
כשפודין את המעשר אין פודין אותו לשם מעשר אלא לשם חלין ואומרין כמה שוין פרות חלין אלו ואף על פי שהכל יודעין שהן מעשר כדי שלא יתבזה 
אין מחללין מעות מעשר שני על מעות אחרות בין שהיו אלו ואלו כסף או אלו ואלו נחשת  הראשונות נחשת והשניות כסף ואם עבר וחלל הרי אלו מחללין 
אין מחללין מעות מעשר על הפרות ואם חלל יעלו הפרות ויאכלו בירושלים ולא יחללם על בהמה חיה ועוף חיין ואם חלל לא קנה מעשר שמא יגדל מהם עדרים עדרים אבל אם חלל על שחוטים הרי הן כשאר הפרות ויעלו ויאכלו בירושלים ויצאו המעות לחלין 
בשעת הדחק מתר לחלל מעות הכסף על של נחשת לא שיקים כן אלא עד שימצא רוח ויחזר ויחלל מעות הנחשת על מעות הכסף 
מעשר שני של דמאי מחללים אותו לכתחלה כסף על כסף וכסף על נחשת ונחשת על נחשת ונחשת על הפרות ויעלו אותן הפרות ויאכלו בירושלים 
אין פודין פרות מעשר אלא בכסף שנאמר  "וצרת הכסף" וכן אם פדה לעצמו והוסיף חמש לא יהיה החמש אלא כסף כקרן ואין פודין בכסף שאינו מטבע אלא בכסף מפתח שיש עליו צורה או כתב  ואם פדה בלשון של כסף וכיוצא בו והוא הנקרא אסימון לא עשה כלום ואין פודין בפחות מפרוטה מפני שהוא כפודה באסימון 
אין פודין במטבע שאינו יוצא באותו זמן ובאותו מקום שנאמר  "ונתת הכסף בכל אשר תאוה נפשך" עד שיהיה ראוי להוצאה ומטבע מלכים הראשונים אם יוצא משמם פודין בו 
אינו פודה במעות שאינן ברשותו שנאמר  "וצרת הכסף בידך" נפל כיסו לבור והוא יכול להוציאו פודה בו מפני שהוא ברשותו 
היה בא בדרך ומעות בידו ואנס בא כנגדו אם יכול להציל על ידי הדחק פודה בהן פרות שבביתו ואם לאו ואמר פרות שיש לי בתוך ביתי מחללין על המעות הללו לא אמר כלום 
המניח מעות להיות מחלל עליהן מעשר שני הרי זה פודה בהן בחזקת שהן קימים מצאן שאבדו חושש לכל מה שפדה בהן למפרע 
מי שהיה עומד בטבריא ויש לו מעות  בבבל אינו מחלל עליהם היו לו מעות ממטבע טבריא בבבל מחלל עליהם וכן כל כיוצא בזה 
האומר מעשר שני מחלל על סלע שתעלה בידי מכיס זה על סלע שאפרט מדינר זהב זה על פונדיון שאפרט מסלע זה הרי זה חלל וסלע שתעלה בידו או שיפרט תהי מעשר 
אמר הרי מעשר מחלל על סלע שהיתה ביד בני לא חלל שמא לא היתה בידו באותה שעה 
הפודה מעשר שני קדם שיפרישנו כגון שאמר מעשר שני של פרות אלו פדוי במעות אלו לא אמר כלום ולא קבע מעשר אבל אם קבע ואמר מעשר שני שלהן בצפון או בדרום מחלל על המעות אלו הרי זה פדוי 
כשפודין מעשר שני פודין אותו בשויו ויש לו לפדות בשער הזול כמות שהחנוני לוקח ולא כמות שהוא מוכר ונותן המעות כמות שהשלחני פורט לא כמות שהוא מצרף ואם עבר ופדה שוה מנה בפרוטה או חלל שוה מנה על שוה פרוטה הרי זה מחלל 
היתה הסלע חסרה שתות או פחות משתות אם היתה יוצאת על ידי הדחק מחלל עליה לכתחלה בשוה סלע ואינו חושש פדה בסלע ונמצאת רעה יחליפנה 
אין פודין מעשר שני אכסרה אלא מדקדק במדתו או במשקלו ונותן דמיו אם היו דמיו ידועים יפדה על פי אחד ואם דבר שאין דמיו ידועים כגון יין שהתחיל להחמיץ ופרות שהרקיבו או מעות שהחלידו יפדה על פי שלשה תגרים ואפלו היה אחד מהן עכו''ם או בעל המעשר אפלו איש ושתי נשיו פודין על פיהם וכופין את הבעלים לפתח ראשון וזה חמר במעשר מן ההקדש 
אין מוליכין פרות מעשר ממקום למקום לפדותם שם והמוליך ממקום היקר למקום הזול או ממקום הזול למקום היקר פודה כשער מקום הפדיה ואם היו דמאי פודין אותו כשער הזול הואיל ונראו להמכר בזול 
היו לו פרות מעשר שני בגרן והוציא עליהם יציאות מביתו עד שהביאן לעיר והשביחו פודה כשער העיר והפסיד יציאותיו 
הפודה מעשרו לעצמו בין שהוא שלו בין שנפל לו בירשה בין שנתן לו בטבלו מתנה כמו שבארנו הרי זה מוסיף עליו חמש אם היה שוה ארבעה נותן חמשה שנאמר  "ואם גאל יגאל איש ממעשרו חמשיתו יסף עליו" 

ואשה שפדת מעשר שני שלה לעצמה אינה מוסיפה חמש מפי השמועה למדו  "איש ממעשרו" ולא אשה וכן אם פדה פדיון פרות המעשר לעצמו מוסיף חמש 

פדה פרות מעשרו והוסיף חמש וחזר ופדה הפדיון לעצמו פעם שניה מוסיף חמש שני על הקרן בלבד ואינו מוסיף חמש על החמש 

מעשר שני שאין בחמשו שוה פרוטה אינו מוסיף עליו חמש וכן מעשר שאין דמיו ידועין דיו שיאמר הוא וחמשו מחלל על הסלע הזה וכל מעשר שהוא אינו פודהו משלו אינו מוסיף חמש ומעשר שני של דמאי אינו מוסיף עליו חמש 

הפודה מעשר שני והיה לו מעשר שני אחר שלא נפדה אם אין בחמשו שוה פרוטה דיו שיאמר הוא וחמשו מחלל על מעות הראשונות לפי שאי אפשר לאדם לצמצם את מעותיו 

הפודה מעשר ביותר על דמיו לא נתפסה התוספת למעשר 

בעל הבית אומר בסלע ואחר אומר בסלע בעל הבית קדם מפני שהוא מוסיף חמש בעל הבית אומר בסלע ואחר אומר בסלע ופרוטה האחר קדם מפני שמוסיף על הקרן 

מתר להערים על פדיון מעשרו כיצד אומר לבנו ולבתו הגדולים ולעבדו העברי הא לך את המעות האלו ופדה לך בהן המעשר כדי שלא יוסיף חמש אבל לא יאמר לו פדה לי בהן וכן אם אמר לו פדה לי משלך אינו מוסיף חמש 

אבל לא יתן המעות לפדות לבנו ולבתו הקטנים ולעבדו ושפחתו הכנענים מפני שידן כידו נתן לשפחתו העבריה אם מעשר שני זה מדבריהם כגון שהיה מעציץ שאינו נקוב דבריו קימין שאמה העבריה קטנה היא ואין הקטן זוכה לאחרים אלא בדבר שהוא מדבריהם 

וכן מערים ונותן המעשר מתנה כשהוא בטבלו ואומר הנותן הרי הפרות האלו מחללין על מעות שבבית 

שני אחין או שני שתפין  פודין זה לזה מעשר שני כדי שלא יוסיף חמש אשה שהכניסה לבעלה מעשר שני הואיל והוא ממון גבוה כמו שבארנו לא קנה בעל לפיכך אם פדהו אינו מוסיף חמש 

הפודה מעשר שני לעצמו ונתן את הקרן ולא נתן את החמש אף על פי שאין החמש מעכב והרי נתחלל לא יאכל עד שיתן החמש ואפלו בשבת גזרה שמא יפשע ולא יתן 

מעות מעשר שני אם רצה לצרפם בדינרי זהב כדי להקל משאן מצרפן ואם צרפן לעצמו אינו מוסיף חמש שאין זה דרך פדיה 

הפורט סלע ממעות מעשר שני בין בירושלים בין חוץ לירושלים לא יצרפנה כלה במעות נחשת אלא בשקל מעות כסף ובשקל מעות נחשת 

מתר לחלל כסף מעשר עם פרות מעשר על הכסף והוא שיהו בפרות פחות משוה דינר אבל אם היה בהן שוה דינר לא יחללם עם הכסף אלא בפני עצמן כיצד היו לו פרות שוה דינר ושלשה דינרין של מעשר שני אינו מחלל הכל על סלע אחת אבל אם היה לו חצי דינר פרות וחצי דינר מעות מחלל שניהם על דינר אחד 

מעות חלין ומעות מעשר שנתפזרו ולקט מיכן ומיכן מה שלקט לקט למעשר עד שישלים והשאר חלין ואם בלל וחפן או שלקט מצד אחד ומצא חסר הרי זה לפי חשבון כיצד היו מאתים מעשר שני ומאה חלין נתפזרו ובללן וחפן הכל נמצאו מאתים ושבעים הרי מאה ושמונים מהן מעשר ותשעים חלין זה הכלל המתלקטין למעשר שני והנבללין לפי חשבון מתנה ואומר אם אלו שבידי הן המעשר השאר חלין ואם הן חלין הרי מעות המעשר בכל מקום שהן מחללין עליהם 

סלע של מעשר שני ושל חלין שנתערבו מביא בסלע מעות ואפלו מעות נחשת ואומר סלע של מעשר שני בכל מקום שהיא מחללת על המעות האלו ואחר כך בורר את היפה שבשתיהן ומחלל המעות של נחשת עליה ותחזר הסלע היפה למעשר 

האומר לבנו מעשר שני בזוית זו ונמצא בזוית אחרת הרי אלו חלין אמר לו הרי שם מנה ונמצא מאתים השאר חלין הרי שם מאתים ונמצא מנה הרי הוא חלין הניח מנה מעשר ונמצא מאתים מאתים ונמצא מנה אפלו הן בשני כיסין הכל חלין 

אמר לו אביו כיס מעשר שני לי בבית הלך ומצא שם שלשה כיסים הגדול שבכלן מעשר והשאר חלין ואף על פי כן לא יאכל מן הקטנים עד שיחללם על הגדול 

מי שנשתתק ואמרו לו מעשר שני שלך במקום פלוני והרכין בראשו בודקין אותו שלש פעמים כדרך שבודקין לגטין והרי דבריו קימין 

אמרו לו בחלום מעשר שני של אביך שאתה מבקש הרי הוא במקום פלוני אף על פי שמצא שם מה שנאמר לו אינו מעשר דברי חלומות לא מעלין ולא מורידין 

האומר לבניו אפלו אתם מתים אל תגעו בזוית זו ונמצאו שם מעות הרי אלו חלין טמן מעות מפניהם ואמר להם של פלוני הן או של מעשר שני הן אם כמערים אין חוששין לדבריו ואם כמתכון דבריו קימין 

המוצא כלי וכתוב עליו מ' הרי מה שבתוכו מעשר שני ד' דמאי ט' טבל ת' תרומה ק' קרבן ואם היה של מתכת הוא ומה שבתוכו קרבן שכן היו כותבין אות אחת מן השם בשעת הסכנה 

מעות הנמצאות בירושלים אפלו דינרי זהב עם הכסף ועם המעות הרי אלו חלין הואיל ושוקי ירושלים מתכבדין בכל יום מצא בתוכן חרס וכתוב בו מעשר הרי אלו מעשר שני במה דברים אמורים בשאר ימות השנה אבל ברגל הכל מעשר 

מעות הנמצאות לפני סוחרי בהמה בירושלים לעולם מעשר שחזקת רב העם מביאין מעות מעשר וקונין בו בהמות והנמצאות בהר הבית לעולם חלין שחזקתן מתרומת הלשכה שחללום הגזברין על בהמה 

תבה שנשתמש בה חלין ומעשר שני ונמצא בתוכה מעות אם רב מניחין מעשר הרי המעות מעשר ואם רב מניחין חלין חלין מחצה למחצה חלין 

מצא פרות בין פרות מעשר לפרות תרומה יפלו לקרוב מחצה למחצה יאכלו כחמרי שניהן אסורין לזרים וטעונין רחיצת ידים והערב שמש כתרומה ואסורים לאונן וטעונים הבאת מקום כמעשר וכן המעות הנמצאות בין חלין למעשר 

מעשר שני של דמאי ושל ודאי שנתערבו יאכלו כחמור שבהן 

פרות מעשר שנתערבו בפרות חלין יאכל הכל בטהרה במקום או יפדה את המעשר לפיכך אם נתערבו בירושלים אסורין בכל שהן כמנין הואיל והוא בירושלים הרי הוא כדבר שיש לו מתירין ויאכל הכל בטהרה 

הזורע מעשר שני אחר שנכנס לירושלים הגדולים מעשר שני זרעו קדם שיכנס הגדולין חלין ואפלו בדבר שאין זרעו כלה ופודין אותו בשעת זריעתו 

מעשר שני בטל ברב באיזה מעשר אמרו במעשר שנכנס לירושלים ויצא ונפלו מחצות שהרי אין שם מחצות להחזירו לשם ואי אפשר לפדותו מאחר שנכנס ואף על פי שאין בו שוה פרוטה ונמצא דבר שאין לו מתירין ובטל ברב כמו שבארנו בהלכות אסורי מאכלות 

פרות הנלקחות בכסף מעשר שני אינן נפדין ברחוק מקום אלא אם כן נטמאו באב הטמאה אלא יעלו הן עצמן ויאכלו בירושלים 

זה חמר בלקוח בכסף מעשר מפרות מעשר עצמן ואם נטמא בולד הטמאה מדבריהם יפדו ויאכלו בירושלים 

אין נלקח בכסף מעשר אלא מאכל אדם שגדוליו מן הארץ או גדולי גדוליו מן הארץ כגון הפרט המפרש בתורה  "בבקר ובצאן וביין ובשכר" 

לפיכך אין לוקחין בכסף מעשר מים ומלח כמהין ופטריות לפי שאין גדוליהם מן הארץ ולא פרות מחברין לקרקע ולא פרות שאינן יכולים להגיע לירושלים לפי שאינן דומין לבקר וצאן 

הדבש והביצים והחלב הרי הן כבקר וצאן שאף על פי שאינן גדולי קרקע הרי הן גדולי גדוליה 

התמד עד שלא החמיץ אינו נלקח בכסף מעשר מפני שהוא כמים ומשהחמיץ נלקח כיין וכשכר לקחו עד שלא החמיץ והחמיץ קנה מעשר 

במה דברים אמורים בנתן שלשה מים ומצא פחות מארבעה אבל אם נתן שלשה והוציא ארבעה הרי זה כיין מזוג ונלקח בכסף מעשר 

לולבי זרדין והחרובין עד שלא ימתיקו אין נלקחין אחר שימתיקו נלקחין אבל הלוף והחרדל והתרמוסין ושאר כל הנכבשים בין משימתיקו בין עד שלא המתיקו נלקחין והקור נלקח בכסף מעשר 

הכרכום אינו נלקח שאינו אלא למראה וכן כל כיוצא בו מנותני ריח ומראה וטעם הואיל ואינן לאכילת גופן אלא לטעם שנותנין אינן נלקחין בכסף מעשר לפיכך ראשי בשמים והפלפלין והקשט והחלתית וחלות חריע וכל כיוצא באלו אינן נלקחין בכסף מעשר 

השבת אם לתן טעם בקדרה אינה נלקחת בכסף מעשר ואם לכמך וכיוצא בו שהוא אוכל גופה נלקחת בכסף מעשר ערב מים ומלח אם נתן לתוכו שמן הרי הן כמריס ולוקח מהן בכסף מעשר ומבליע דמי המים והמלח בדמי השמן 

אין לוקחין תרומות בכסף מעשר מפני שהוא ממעט אכילתו ואכילתה שאין אוכלין אותה אלא כהנים מערבי שמש ומתרת לאונן ונאכלת בכל מקום והמעשר מתר לזרים ולטבול יום ואסור לאונן ואינו נאכל אלא בירושלים נמצא ממעט אכילת מעשר ואכילת התרומה 

לוקחין בהמה לזבחי השלמים מכסף המעשר שהשלמים נאכלים לזרים בראשונה היו לוקחין בהמות לאכלן חלין מכסף מעשר שני כדי להבריחם מעל המזבח גזרו בית דין שאין לוקחין בהמה ממעות מעשר אלא לשלמים אבל חיה ועוף לוקחין שאינן ראויין לשלמים 

אין לוקחין פרות שביעית בכסף מעשר לפי שהוא חיב לבער כמו שיתבאר 

הלוקח מים ומלח או פרות מחברין או פרות שאינן יכולין להגיע לירושלים לא קנה המעשר אף על פי שיצאו המעות לחלין 

הלוקח פרות חוץ לירושלים בכסף מעשר בשוגג כופין את המוכר להחזיר הדמים לבעלים והן מעשר כמות שהיו במזיד יעלו הפרות ויאכלו בירושלים ואם אין מקדש יניחם עד שירקבו 

וכן אין לוקחין בהמה בכסף מעשר חוץ לירושלים ואם לקח בשוגג יחזרו הדמים למקומן במזיד תעלה ותאכל בירושלים ואם אין מקדש תקבר היא ועורה 

לקח עבדים וקרקעות ובהמה טמאה בין במזיד בין בשוגג אם ברח המוכר הרי זה יאכל כנגד אותן המעות בירושלים בתורת מעשר זה הכלל כל שהוציא חוץ לאכילה ושתיה וסיכה מדמי מעשר וברח המוכר או מת יאכל כנגדו ואם היה המוכר קים יחזרו הדמים למקומן וכן אם הביא עולות וחטאות ואשמות מדמי מעשר יאכל כנגדן 

לקח חיה לזבחי שלמים ובהמה לבשר תאוה הרי זה כמי שקנה שור לחרישה ולא קנה שלמים לקח בהמה לשלמים ונפל בה מום פקעה ממנה קדשת מעשר ופודה אותה ואין הדמים מעשר ואף על פי כן אם פדאה לעצמו מוסיף חמש 

המתפיס מעות מעשר לשלמים לא קנו שלמים שקדשת שלמים אינה חלה על קדשת מעשר שהמעשר ממון גבוה הוא ואין צריך לומר אם התפיס המעשר עצמן לשלמים שלא קנו שלמים 

האוכל מעשר שני בתורת חלין אפלו במזיד אם פרות המעשר עצמן אכל יצא ידי שמים ואם כסף מעשר אכל יחזרו דמים למקומם ויעלו ויאכלו בירושלים או יאכל כנגדן בירושלים אם אין יכול להחזיר את הדמים 

הלוקח בהמה לזבחי שלמים וחיה לבשר תאוה ממי שאינו תגר ואינו מדקדק יצא העור לחלין אפלו היו דמי העור מרבין על דמי הבשר אבל הלוקח מן התגר לא יצא העור לחלין 

וכן הלוקח כדי יין סתומות ממקום שדרכם להמכר סתומות ממי שאינו תגר יצא הקנקן לחלין לפיכך צריך המוכר לפתח ראשי הכדים כדי שלא יצא הקנקן לחלין ואם רצה להחמיר על עצמו ולמכר במדה יצא הקנקן לחלין 

לקחן פתוחות או סתומות במקום שדרכן להמכר פתוחות או שלקח מן התגר שמדקדק במכירתו לא יצא הקנקן לחלין לקח סלי תאנים וענבים עם הכלי לא יצאו דמי הכלי לחלין 

לקח אגוזים ושקדים וכיוצא בהן יצאו קלפתן לחלין לקח חותל של תמרים יצא החותל לחלין קפה של תמרים אם דרוסות יצאו הקפות לחלין ואם לאו לא יצאו לחלין 

מי שהיה לו יין של מעשר שני והשאיל קנקניו לאותו מעשר אף על פי שסתם את פיהם לא קנה מעשר את הקנקנים כנס היין לתוכו סתם אם קרא שם ועשהו מעשר עד שלא סתם את פיהם לא קנה מעשר את הקנקנים ואם משסתם פיהן קרא שם ועשהו מעשר קנה מעשר את הקנקן הפקיד לתוך הקנקן רביעית חלין או שכנס לתוכן שמן או חמץ או ציר או דבש של מעשר שני סתם בין משסתם בין עד שלא סתם לא קנה מעשר את הקנקנים 

צבי שלקחו בכסף מעשר ומת יקבר בעורו לקחו חי ושחטו ונטמא הרי זה יפדה כשאר פרות שנטמאו המניח דינר מעשר שני להיות אוכל כנגדו עד שיצא לחלין והיה הדינר יוצא בעשרים מעה אכל עליו בעשר מעה והזלו המעות לאחר זמן והרי הדינר יוצא בארבעים מעה צריך לאכל עליו בעשרים מעה ואחר כך יצא לחלין הוקרו המעות והרי הדינר יוצא בעשר מעין אוכל עליו בחמש מעין ואחר כך יצא לחלין 

הלוקח פרות בסלע של כסף מעשר ומשך הפרות ולא הספיק לתן הסלע עד שהוקרו הפרות ועמדו בשתים הרי זה מפריש עליהן סלע בלבד שנאמר ונתן  הכסף וקם לו בנתינת הכסף קונה והשכר למעשר 

משך פרות בשתי סלעים ולא הספיק לתן המעות עד שהוזלו הפרות ועמדו בסלע אינו מפריש עליהן ממעות מעשר שני אלא סלע אחת ומוסיף עליה סלע שניה מן החלין ונותן למוכר ואם היה המוכר עם הארץ הרי זה מתר לתן סלע שניה ממעות מעשר שני של דמאי נתן לו סלע של מעשר ולא הספיק למשך הפרות עד שעמדו בשתים מה שפדה פדה והדין ביניהן 

נתן לו סלעים שתים של מעשר ולא הספיק למשך הפרות עד שחזרו להיות בסלע מה שפדה פדה ומדת הדין ביניהם שהמעשר שני פדיתו היא משיכתו 

מי שהיו לו פרות חלין בירושלים והיו לו מעות מעשר שני חוץ לירושלים אומר הרי המעות ההם מחללין על הפרות האלו ויאכלם שם בטהרה ויצאו אותן המעות לחלין במקומן 

היו לו מעות מעשר שני בירושלים ויש לו פרות חוץ לירושלים אומר הרי המעות האלו מחללין על פרות ההם ויצאו המעות לחלין ויעלו הפרות ויאכלו בירושלים שאינו צריך להיות המעות והפרות במקום אחד בשעת החלול 

מי שהיו לו מעות מעשר בירושלים וצריך להם ויש לחברו פרות חלין שרוצה לאכלן אומר לחברו הרי המעות האלו מחללין על פרותיך ונמצאו אותם הפרות לקוחות בכסף מעשר ויאכל אותם חברו בטהרה ולא הפסיד כלום ויצאו המעות לחלין 

במה דברים אמורים בשהיה חברו בעל הפרות חבר שאין מוסרין פרות של מעשר שני של ודאי אלא לחבר לפיכך אם היו המעות של דמאי אומר כן אף לעם הארץ ומתר לחלל מעשר שני על פרות עם הארץ ועל מעותיו ואין חוששין להם שמא של מעשר שני הם 

המניח דינר של מעשר להיות אוכל כנגדו והולך כיון שאכל עליו עד שלא נשאר ממנו  פחות מפרוטה יצא לחלין במה דברים אמורים בשל דמאי אבל בשל ודאי לא יצא לחלין עד שישאר ממנו פחות משוה פרוטה אחר שמוסיפין את החמש כגון שנשאר ממנו פחות מארבעה חמשי שוה פרוטה 

טמאין וטהורין שהיו אוכלין או שותין כאחד בירושלים ורצו הטהורין להיות אוכלין מעשר שני שלהם מניחין סלע של מעשר שני ואומר כל שהטהורים אוכלים ושותין סלע זו מחלל עליו ותצא הסלע לחלין שהרי אכלו ושתו בשויה בטהרה ובלבד שלא יגעו הטמאים במאכל שלא יטמאוהו 

נטע רבעי הרי הוא קדש שנאמר  "ובשנה הרביעת יהיה כל פריו קדש הלולים לה'" ודינו להאכל בירושלים לבעליו כמעשר שני וכשם שאין מעשר שני בסוריא כך אין נטע רבעי בסוריא ובנטע רבעי הוא אומר  "ואיש את קדשיו לו יהיו" שאין לך קדש שלא נתפרש דינו בתורה למי שהוא חוץ מנטע רבעי 

הרוצה לפדות נטע רבעי פודהו כמעשר שני ואם פדהו לעצמו מוסיף חמש ואין פודין אותו עד שיגיעו לעונת המעשר שנאמר  "להוסיף לכם תבואתו" עד שיעשה תבואה ואין פודין אותו במחבר כמעשר שני והרי הוא ממון גבוה כמעשר לפיכך אינו נקנה במתנה אלא אם נתנו בסר ודינו בשאר הדברים לענין אכילה ושתיה ופדיה כמעשר 

והפודה כרם רבעי רצה פודהו ענבים רצה פודהו יין וכן הזיתים אבל שאר הפרות אין משנין אותן מבריתן 

כרם רבעי אין לו לא שכחה ולא פאה ולא פרט ולא עוללות ואין מפרישין ממנו תרומה ומעשרות כשם שאין מפרישין ממעשר שני אלא כלו עולה לירושלים או נפדה ויעלו הדמים ויאכלו בירושלים כמעשר 

ענבים של כרם רבעי התקינו בית דין שיהיו עולין לירושלים מהלך יום לכל צד כדי לעטר שוקי ירושלים בפרות ומשחרב בית המקדש נפדה אפלו סמוך לחומה ושאר כל הפרות אפלו בזמן בית המקדש נפדין סמוך לחומה 

כיצד פודין נטע רבעי מניח את הסל על פי שלשה ואומדין כמה אדם רוצה לפדות לו בסלע על מנת שיוציא יציאות השומרים והחמרים והפועלים מביתו ואחר שקוצבין את השער מניח את המעות ואומר כל הנלקט מזה מחלל על המעות אלו משער כך וכך סלים בסלע ובשביעית פודהו בשויו שאין שם לא שומרים ולא פועלים ואם היה הפקר אין לו אלא שכר לקיטה בלבד 

מי שהיה לו נטע רבעי בשנת השמטה שיד הכל שוה צריך לצינו בקוזזות אדמה כדי שיכירו בו ולא יאכלו ממנו עד שיפדו ואם היה בתוך שני ערלה מצינין אותו בחרסים כדי שיפרשו ממנו שאם צינו בקוזזות אדמה שמא יתפררו שאסור ערלה חמור הוא שהיא אסורה בהניה והצנועין היו מניחין את המעות בשנת שמטה ואומרין כל הנלקט מפרות רבעי אלו מחלל על המעות האלו שהרי אי אפשר לפדותו במחבר כמו שבארנו 

באחד בתשרי ראש השנה לערלה ולרבעי ומאימתי מונין להם משעת נטיעה ואינו מונה מראש השנה לראש השנה אלא שלשים יום בשנה חשובין שנה והוא שתקלט הנטיעה קדם שלשים יום וכמה הוא סתם הקליטה לכל האילנות שתי שבתות 

נמצאת למד שהנוטע מ''ד יום קדם ראש השנה עלתה לו שנה ואף על פי כן אין פרות הנטיעה הזאת מתרות בערלה אלא ברביעית עד ט''ו בשבט שהוא ראש השנה לאילנות 

כיצד הנוטע אילן מאכל בט''ו באב משנה עשירית ביובל הרי הוא בתוך שני ערלה עד ט''ו בשבט משנת י''ג וכל מה שיוציא האילן בתוך זמן זה הרי הוא ערלה אף על פי שנגמרו לאחר כמה ימים ומט''ו בשבט משנת י''ג ביובל עד ט''ו בשבט משנת י''ד הוא נטע רבעי וכל מה שיוציא בתוך זמן זה הרי הוא רבעי וצריך פדיון ואם נתעברה השנה נתעברה לערלה או לרבעי 

נטען בששה עשר באב משנת עשר לא עלתה לו שנת עשר אלא הרי הוא ערלה שנת י''א וי''ב וי''ג כלה והרי הוא נטע רבעי מראש השנה של שנת י''ד עד סופה 

נטע הנטיעה מראש חדש תשרי עד ט''ו בשבט מונה לה שלש שנים מיום ליום לערלה ומיום ליום לרבעי וראיתי לגאונים דברים בחשבון ערלה ורבעי אין ראוי להאריך ולהשיב עליהן ובודאי טעות סופרים הם והאמת כבר בארנו דרכה 

העלין והלולבין ומי גפנים והסמדר מתרין בערלה וברבעי והענבים ששרפם הקדים והפסידן והחרצנים והזגין והתמד שלהן וקלפי רמון והנץ שלו וקלפי אגוזים והגרעינים אסורין בערלה ומתרין ברבעי והנובלות כלן אסורות 

כל שהוא חיב בערלה יש לו רבעי וכל שפטור מן הערלה אינו חיב ברבעי שנאמר  "שלש שנים יהיה לכם ערלים" וגו' ובשנה הרביעת 

הנוטע אילן מאכל ודעתו עליו שיהיה סיג לגנה או שנטעו לקורות לא לפרות הרי זה פטור מן הערלה נטעו לסיג וחזר וחשב עליו למאכל או שנטעו למאכל וחזר וחשב עליו לסיג כיון שערב בו מחשבת חיוב חיב נטעו שלש שנים לסיג ומכאן ואילך למאכל אין לו רבעי שכל שאין לו ערלה אין לו רבעי 

נטע אילן וחשב שיהיה הצד הפנימי שלו למאכל והחיצון לסיג או שיהיה הצד התחתון למאכל והעליון לסיג זה שחשב עליו למאכל חיב בערלה וזה שחשב עליו לסיג או לעצים פטור שהדבר תלוי בדעתו של נוטע והצלף חיב בערלה האביונות בלבד אבל הקפריסין מתרות 

הנוטע לרבים בתוך שדהו חיב בערלה שנאמר  "ונטעתם" אפלו לרבים במה דברים אמורים בארץ ישראל אבל בחוצה לארץ פטור 

הנוטע ברשות הרבים או בספינה והעולה מאליו ברשות היחיד ועכו''ם שנטע בין לישראל בין לעצמו והגזלן שנטע חיבין בערלה וברבעי 

העולה מאליו במקום טרשים פטור אפלו הנוטע במקום שאינו ישוב פטור והוא שלא יהיה עושה כדי טפול שמטפל בפרותיו עד שמביאן לישוב אבל אם היה עושה כדי טפולו חיב בערלה 

הנוטע למצוה כגון שנטע אתרוג ללולב או זית למנורה חיב בערלה הקדיש ואחר כך נטע פטור מן הערלה נטע ואחר כך הקדיש חיב בערלה 

הנוטע בעציץ שאינו נקוב חיב בערלה אף על פי שאינו כארץ לזרעים הרי הוא כארץ לאילנות 

אילן שנטעו בתוך הבית חיב בערלה זה שנטעו עכו''ם עד שלא באו אבותינו לארץ פטור אבל משבאו לארץ אף מה שנטעו עכו''ם חיב שנאמר  "כי תבאו אל הארץ ונטעתם" משעת ביאה 

עכו''ם שהרכיב אילן מאכל על גבי אילן סרק חיב בערלה ויש לעכו''ם נטע רבעי שאם בא לנהג במצוה זו הרי הוא קדש כנטע רבעי של ישראל 

אחד הנוטע גרעינה או יחור מן האילן או שעקר את כל האילן ממקומו ונטעו במקום אחר הרי זה חיב בערלה ומונה משעת נטיעתו זעזעו ולא עקרו ואחר כך מלא סביבותיו בעפר אם יכול לחיות אלו לא מלא סביבותיו הרי זה פטור ואם לאו הרי זה כמו שעקר ונטע וחיב 

וכן אילן שנעקר ונשאר ממנו שרש אחד אפלו כמחט שמלפפין עליו הרוקמין את השני והחזירו למקומו ונטע פטור מפני שיכול לחיות נעקר כלו ונעקרה הסלע ששרשיו בה עמו וחזר ונטעו כמה שהוא בכל האדמה שסביבות שרשיו אם היה יכול לחיות מאותה אדמה אלו לא נטע הרי הוא כמי שלא נעקר ואם לאו חיב 

אילן שקצצו מעם הארץ והחליף חיב בערלה ומונין לו משעת קציצה 

אחד הנוטע ואחד המבריך ואחד המרכיב חיב במה דברים אמורים בשחתך בד אחד מן האילן והבריכו בארץ או הרכיבו באילן אחר אבל אם מתח בד אחד מן האילן הזקן והבריך בארץ או הרכיבו באילן אחר ועקר הבד מערה באילן הזקן הרי זה פטור 

גדל זה הילד שהבריך ועשה פרות ואחר כך פסק עקרו שהוא מערה באילן הזקן מונה משעה שנפסק ואותן הפרות מתרין מפני שגדלו בהתר ואם הניחן אחר שנפסק העקר עד שהוסיפו במאתים הרי אלו אסורין 

ילדה שסבכה בזקנה והיו פרות בילדה אפלו הוסיפו מאתים הרי אלו הפרות של ילדה אסורין שאין גדולי התר מעלין את העקר האסור 

אילן שהבריך ממנו בד בארץ ואחר כך נעקר האילן כלו והרי הוא חי מן הבד שהבריך בארץ נעשה אותו אילן כאלו עתה נטע וחיב בערלה ומונה לאילן ולמה שצמח מן ההברכה משעה שנעקר 

הרי שהבריך בד בארץ וצמח והבריך בד אחד ממה שצמח בארץ וצמח וחזר והבריך מן השלישי אפלו הן  מערין זה בזה הואיל ולא נפסקו מן העקר הראשון הכל מתר ואם נפסק עקר הראשון מונה לכל משעה שנפסק 

אילן היוצא מן הגזע פטור מן הערלה מן השרשים חיב ילדה פחותה מטפח חיבת בערלה כל שנותיה מפני שנראית כנטיעה בת שנתה במה דברים אמורים בנטיעה אחת או שתים כנגד שתים ואחת יוצאה זנב אבל אם היה הכרם כלו פחות מטפח הרי זה יש לו קול ומונין כדרך שמונין לשאר האילנות 

נוטעין יחור של ערלה ואין נוטעין אגוז של ערלה מפני שהוא פרי ופרות ערלה אסורין בהנאה כמו שבארנו בהלכות אסורי מאכלות ואם עבר ונטע אגוז של ערלה הרי הצומח מתר כשאר האילנות 

וכן אין מרכיבין כפניות של ערלה בדקלים מפני שהן כפרי עבר והרכיב מתר שכל דבר שיש לו שני גורמין אחד אסור ואחד מתר הרי זה הנגרם משניהם מתר לפיכך הצומח מפרות ערלה מתר שהרי גורם לצמח הפרי האסור והארץ המתרת 

מצות עשה להתודות לפני ה' אחר שמוציאין כל המתנות שבזרע הארץ וזהו הנקרא ודוי מעשר 

ואין מתודין ודוי זה אלא אחר השנה שמפרישין בה מעשר עני שנאמר  "כי תכלה לעשר"  "ואמרת לפני ה' אלהיך בערתי הקדש מן הבית" 

אימתי מתודין במנחה ביום טוב האחרון של פסח של רביעית ושל שביעית שנאמר  "כי תכלה לעשר" ברגל שכל המעשרות כלים בו ואין הפסח מגיע משנה רביעית אלא כל פרות שלישית נתעשרו בין פרות האילן בין פרות הארץ 

אין מתודין אלא ביום וכל היום כשר לודוי המעשר ובין בפני הבית ובין שלא בפני הבית חיב לבער ולהתודות 

ודוי זה נאמר בכל לשון שנאמר  "ואמרת לפני ה' אלהיך" בכל לשון שאתה אומר וכל אחד ואחד אומרו בפני עצמו ואם רצו רבים להתודות כאחד מתודין 

ומצותו במקדש שנאמר  "לפני ה'" ואם התודה בכל מקום יצא 

אינו מתודה עד שלא ישאר אצלו אחת מן המתנות שכן הוא אומר בודוי  "בערתי הקדש מן הבית" וערב יום טוב האחרון היה הבעור ולמחר מתודין 

כיצד הוא עושה אם נשאר אצלו תרומה ותרומת מעשר נותנה לכהן מעשר ראשון נותנו ללוי מעשר עני נותנו לעניים נשארו אצלו פרות מעשר שני של ודאי או נטע רבעי או מעות פדיתן הרי זה מבערן ומשליך לים או שורף נשאר אצלו מעשר שני של דמאי אינו חיב לבערו נשאר אצלו בכורים הרי הן מתבערין בכל מקום 

במה דברים אמורים ששורף ומבער כשנשארו אצלו פרות שאינו יכול לאכל כלן קדם שיכנס יום טוב אבל אם נשאר תבשיל של מעשר שני ונטע רבעי אינו צריך לבערו שהתבשיל כמבער וכן יין ותבלין הרי הן כמבערין 

פרות שלא הגיעו לעונת המעשרות בשעת הבעור אין מעכבין אותו להתודות ואינו חיב לבערן 

מי שהיו פרותיו רחוקין ממנו והגיע יום הבעור הרי זה קורא שם למתנות ומזכה להן לבעליהן על גב קרקע או למי שזוכה להן לבעליהן ומתודה למחר שנתינת המטלטלין על גבי קרקע אינה אלא מתנה שיש בה חזוק אבל אינו יכול להקנות להם המעשר בחליפין מפני שנראה כמכירה והמעשרות והתרומות והמתנות נאמר בהן נתינה לא מכירה 

ומנין שאינו יכול להתודות עד שיוציא כל המתנות שנאמר  "בערתי הקדש מן הבית" הקדש זה מעשר שני ונטע רבעי הקרוי קדש מן הבית זו חלה שהיא המתנה של כהנים בבית נתתיו ללוי זה מעשר ראשון וגם נתתיו מכלל שקדמתו מתנה אחרת והיא תרומה גדולה ותרומת מעשר לגר ליתום ולאלמנה זה מעשר עני ולקט שכחה ופאה אף על פי שאין לקט שכחה ופאה מעכבין את הודוי 

וצריך להפריש המתנות על הסדר ואחר כך יתודה שנאמר  "ככל מצותך אשר צויתני" הא אם הקדים מעשר שני לראשון אינו יכול להתודות נשרף טבלו אינו יכול להתודות שהרי לא הפריש מתנות ולא נתנן לבעליהן ובזמן שהיו נותנין מעשר ראשון לכהנים לא היו מתודין שנאמר  "וגם נתתיו ללוי" 

מי שאין לו אלא מעשר שני בלבד מתודה שעקר הודוי במעשר הוא וכן אם לא היה לו אלא בכורים בלבד מתודה שנאמר  "בערתי הקדש" הקדש הראשון שהוא הבכורים אבל מי שאין לו אלא תרומה בפני עצמה אינו מתודה שאין התרומה טעונה ודוי אלא בכלל שאר המתנות 

 "לא עברתי ממצותיך" שלא הפריש ממין על שאינו מינו ולא מן התלוש על המחבר ולא מן המחבר על התלוש ולא מן החדש על הישן ולא מן הישן על החדש ולא שכחתי שלא שכח מלברכו ומלהזכיר שמו עליו לא אכלתי באני ממנו הא אם אכלו באנינו אינו מתודה ולא בערתי ממנו בטמא הא אם הפרישו בטמאה אינו מתודה ולא נתתי ממנו למת שלא לקח ממנו ארון ותכריכין ולא נתנו לאוננים אחרים שמעתי בקול ה' אלהי שהביאו לבית הבחירה עשיתי ככל אשר צויתני ששמח ושמח בו שנאמר  "ושמחת בכל הטוב" 

 "השקיפה ממעון קדשך מן השמים" עד  "כאשר נשבעת לאבתינו ארץ זבת חלב ודבש" זו בקשה שיתן טעם בפרות 

ישראל וממזרים מתודים אבל לא גרים ועבדים משחררים מפני שאין להם חלק בארץ והרי הוא אומר  "ואת האדמה אשר נתת לנו" כהנים ולויים מתודים שאף על פי שלא נטלו חלק בארץ יש להם ערי מגרש סליקו להו הלכות מעשר שני ונטע רבעי בסיעתא דשמיא 
