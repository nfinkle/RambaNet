כל הקרבנות של מיני נפש חיה באין מחמשה מינין בלבד מן הבקר ומן הכבשים ומן העזים ומן התורים ומן בני היונה 
וכל הקרבנות בין של צבור בין של יחיד ארבעה מינין עולה וחטאת ואשם ושלמים 
ועוד יש שם שלשה מיני קרבן יחיד והם הפסח והבכור והמעשר 
כל קרבנות הצבור הן עולה או חטאת ואין בקרבנות הצבור שלמים חוץ משני כבשים הבאים עם לחם התנופה בעצרת והם הנקראים זבחי שלמי צבור ואין הצבור מקריבין אשם לעולם ולא עוף 
קרבנות הצבור הם שני תמידין של כל יום ומוספי שבתות וראשי חדשים והמועדות ושעיר חטאת של יום הכפורים וכן אם שגגו בית דין והורו בעבודה זרה מביא כל שבט ושבט פר ושעיר הפר עולה והשעיר חטאת ואלו השעירים הם הנקראים שעירי עבודה זרה ואם שגגו והורו בשאר המצות מביאין פר לחטאת והוא הנקרא פר העלם דבר של צבור 
קרבנות היחיד הם הבכור והמעשר והפסח והחגיגה והיא שלמים והראיה והיא עולות וקרבן הגר והוא עולה מן הבהמה או שני בני יונה או שתי תורים ושניהן עולה או שתי בהמות אחת עולה ואחת שלמים והנודר או המתנדב עולה או שלמים ושלמים הבאין עם הלחם הם הנקראים תודה וכן קרבנות הנזיר והן עולה וחטאת ושלמים וקרבנות מצרע והן חטאת ואשם ועולה וקרבנות זבים ויולדות והן חטאת ועולה וקרבן השוגג במצות לא תעשה שיש בה כרת והוא חטאת ואם נסתפק לו אם עשה או לא עשה אותו החוטא מביא אשם והוא הנקרא אשם תלוי ויש עברות שמביא עליהן אשם והוא הנקרא אשם ודאי וכן איל העולה ופר החטאת שמקריב כהן גדול משלו ביום הכפורים הרי הן קרבן יחיד ופר זה הוא הנקרא פר יום הכפורים וכל אלו הקרבנות מפרשין הן בתורה וכל אחד מהן יתבארו דיניו במקומו 
כל קרבנות היחיד חיב באחריותן ובאחריות נסכיהן חוץ מן הנדבה וכל קרבנות הצבור אינן חיבין באחריותן ולא באחריות נסכיהן ואם קרב הזבח חיבין באחריות נסכיהם וקרבן יחיד שקבוע לו זמן הרי הוא כקרבן צבור ואינו חיב באחריותו 
כל עולת בהמה אינה באה אלא מן הזכרים בלבד והיא באה מן הכבשים ומן העזים ומן הבקר בין גדולים בין קטנים ומן התורים ובני יונה ואחד בהן הזכר והנקבה 
החטאת באה מחמשת המינים האלו מן הזכרים ומן הנקבות מן הגדולים ומן הקטנים 
האשם אינו בא אלא מזכרי כבשים בלבד יש אשם בא מגדולי מין זה ויש אשם בא מן הקטנים 
השלמים באים מן הכבשים ומן העזים ומן הבקר מזכרים ומנקבות מן הגדולים ומן הקטנים ואין העוף בא שלמים הקטנים הם מבן שמונת ימים עד שנה תמימה מיום ליום אם נתעברה שנה נתעברה לו והגדולים בבקר עד שלש שנים שלמות מיום ליום ובצאן עד שתי שנים שלמות מיום ליום יותר על זה הרי הוא זקן ואין מקריבין אותו 
אף על פי שכל הקרבנות כשרין מיום השמיני והלאה אין מקריבין לכתחלה אלא מיום שלשים והלאה חוץ מן הבכור ומן הפסח ומן המעשר שאם רצה להקריבן בשמיני לכתחלה מקריב 
שעות מונין לקדשים ואם הוסיפו שעה אחת או פחתו שעה פסולין כיצד קרבן שמצותו להיות בן שנה אם הוסיף על השנה שעה אחת נפסל אפלו היה בן שנה בשעת שחיטה והוסיף על השנה בשעת זריקה נפסל עד שיהיה בן שנה עד שעת זריקה וכן בכל הזבחים 
כל מקום שנאמר בתורה כבש או כבשה או כבשים הרי אלו בני שנה וכל מקום שנאמר איל או אילים הם הזכרים בני שנתים ומאימתי יקרא איל משיכנס בשנה שניה אחד ושלשים יום אבל ביום שלשים אינו כשר לא לכבש ולא לאיל והוא הנקרא פלגס וכל מקום שנאמר בו עגל הרי זה בן שנה פר בן שתים שעיר עזים  בן שתים כל שנה שניה הוא נקרא שעיר 
כל קרבנות הצבור זכרים וכן חטאות של צבור מן העז או מן הבקר ואין בהן מן הכבשים וכל עולות הצבור מן הכבשים ומן הבקר ואין להן עולה מן העז כל חטאת יחיד נקבה ותאכל לכהנים ואינה באה מן הבקר חוץ משלש חטאות חטאת נשיא שהיא עז ונאכלת וחטאת כהן משיח שהוא פר ונשרפת והוא פר הבא על כל המצות והשלישי פר שמביא כהן גדול ביום הכפורים והוא חטאת ונשרף 
כל חטאות של צבור נאכלות חוץ משעיר של יום הכפורים שחברו משתלח וכן שעירי עבודה זרה ופר העלם נשרפין ופר הבא על כל המצות ופר העלם נקראים פרים הנשרפין ושעירי עבודה זרה נקראים שעירים הנשרפין הא למדת שחמש חטאות הם הנשרפות שתים ליחיד ושלש לצבור 
כל הקרבנות האלו נקראים זבחים וכל העולות והחטאות והאשמות ושני כבשי שלמים של עצרת נקראים קדשי קדשים אבל שלמים של יחיד והבכור והמעשר והפסח נקראים קדשים קלים 
האיברים ששורפין אותן על גבי המזבח מן החטאות הנאכלות ומן האשמות ומן השלמים הן הנקראין אימורין ואלו הן האימורין של שור או של עז החלב אשר על הקרב ובכללו חלב שעל גבי הקבה ושתי הכליות וחלב שעליהן עם החלב אשר על הכסלים ויותרת הכבד ונוטל מן הכבד מעט עם היותרת ואם היה הקרבן ממין הכבשים מוסיף על אלו האליה תמימה עם החליות מן השדרה עד מקום הכליות שנאמר  "לעמת העצה יסירנה" וכל האימורין נשרפין על מזבח החיצון 
היתה הבהמה מעברת אף על פי שכלו חדשיו של עבר ואפלו נמצא חי אינו מעלה חלבו עם חלב אמו אלא חלב אמו בלבד והרי העבר כאחד מאיבריה 
היין והסלת שמביאין עם הקרבן הם הנקראין נסכים והסלת לבדה נקראת מנחת נסכים ומנחת נסכים אינה טעונה לא תנופה ולא הגשה ולא לבונה אבל טעונה מלח וכלה נשרפת על מזבח החיצון ויתנסך היין על המזבח ואין נותנין אותו על האש אלא מגביה ידו ויוצק על היסוד והוא יורד לשיתין

אין טעון נסכין אלא עולת בהמה ושלמים בלבד בין היו קרבן צבור או קרבן יחיד או כבש יולדת ואילו של כהן גדול הואיל והן עולות טעונים נסכים אבל העוף והאשמות והחטאות אין מביאין עמהם נסכים חוץ מחטאת מצרע ואשמו שנתפרשו נסכיהם בתורה

ומנין שאין מביאין נסכים עם החטאת והאשם שנאמר  "לפלא נדר או נדבה" דבר הבא בנדר ונדבה יצאו חטאת ואשם ובכור ומעשר ופסח הואיל ואינן באין בנדר ונדבה אין טעונין נסכים ומנין להביא שלמי חגיגה ועולת ראיה לנסכים שנאמר  "או במעדיכם"

כמה הוא שעור נסכים נסכי כבש או כבשה עשרון סלת בלול ברביעית ההין שמן ויין לנסך רביעית ההין וכן נסכי העז בין קטן בין גדול בין זכר בין נקבה או נסכי רחל אף על פי שהיא גדולה אבל נסכי איל הן שני עשרונים סלת בלול בשלישית ההין שמן ויין לנסך שלישית ההין ונסכי הפר או העגל בין זכרים בין נקבות שלשה עשרונים סלת בלול בחצי ההין שמן ויין לנסך חצי ההין

אלו הן הנסכים בין לעולה בין לשלמים כשעור הזה לכל אחד ואחד שנאמר  "כמספר אשר תעשו ככה תעשו לאחד כמספרם" אין מוסיפין על השעורין האלו ואין גורעין מהן ואם גרע או הוסיף כל שהוא פסול חוץ מכבש העולה שמקריבין ביום הנפת העמר שהנסכים שלו שני עשרונים בלול בשלישית ההין שמן אף על פי שנכפלה סלתו לא נכפלו יינו  אלא יין לנסך רביעית ההין

המצרע מביא עם שלשה כבשים שלו שהן חטאת ואשם ועולה שלשה עשרונים ומפי השמועה למדו שהן באין בכלל הזבחים שלו עשרון עם כל כבש בלול ברביעית ההין שמן ורביעית יין עם כל עשרון משלשתן כשאר נסכי הכבשים והמקריב את הפלגס מביא עמו נסכי איל ולא עולה לו זבחו

ההין הוא שנים עשר לוג וכבר הודענו שעור הלוג עם מדות אחרות בהלכות ערובין והעשרון הוא העמר שהוא שעור חלה וכבר בארנו שעורו בענין חלה

כשמודדין הנסכים או המנחות בין מנחת יחיד בין מנחת צבור אין מודדין אותו במדה של שלשה עשרונים לפר או של שנים לאיל אלא מודד הכל בעשרון אחד שהיה במקדש וכן השמן של נסכים מודדין אותו במדתו שבמקדש ושמן של מנחות היחיד בלוג שבמקדש כמנין העשרונות כך מנין הלוגין

בירוצי המדות של סלת חל שאין גב העשרון קדש ובירוצי היין והשמן קדש לפי שהוא יורד על גב הכלי וכלי הלח נמשחו מבפנים ומבחוץ ולמה יתקדשו הבירוצין אף על פי שאין כונת המודד אלא למה שבכלי בלבד כדי שלא יאמרו מוציאין מכלי שרת לחל

מה היו עושין בבירוצין אם יש שם זבח אחר יקריבו עמו ואם לנו יפסלו בלינה ואם לאו מקיצין בהן המזבח

כיצד לוקחין בהם עולות הבשר לשם והעורות לכהנים

הסלת עם השמן של נסכים אינן מעכבין את היין ולא היין מעכבן ולא הנסכים מעכבין את הזבח אלא מביא אדם קרבנו היום ונסכיו אחר עשרה ימים אחד יחיד ואחד צבור והוא שלא קדשו הנסכים בכלי שרת אבל אם נתנן לכלי שרת אם לנו יפסלו בלינה

אין מביאין נסכים אלא מן החלין לא יביאם לא מן התרומה ולא ממעשר שני ולא מן הבכורים ואפלו תודה שמביא לחמה מן המעשר לא יביאו נסכים אלא מן החלין

כל שעורי הנסכים האמורין בספר יחזקאל ומנין אותן הקרבנות וסדרי העבודה הכתובים שם כלם מלואים הן ואין נוהגין לדורות אלא הנביא צוה ופרש כיצד יהיו מקריבין המלואין עם חנכת המזבח בימי המלך המשיח כשיבנה בית שלישי

וכשם שהקריבו הנשיאים בחנכת המזבח דברים שאין כמותן לדורות והקריבו בשבת כך הנשיא מקריב חנכתו בשבת לעתיד כאשר מפרש שם וכן קרבנות שהקריבו בימי עזרא הבאים מהשבי מלואים היו ואינן נוהגין לדורות אבל דברים הנוהגים לדורות הם דברי תורה שפרשנו כמו שהעתיקום מפי משה רבנו אין להוסיף עליהם ואין לגרע

שנים שרצו להביא שלמים או עולה בשתפות מביאין בין בנדר בין בנדבה ואפלו עוף יבוא בשתפות

ואחד אנשים ואחד נשים או עבדים מביאין כל הקרבנות אבל העכו''ם אין מקבלין מהן אלא עולות בלבד שנאמר  "ומיד בן נכר לא תקריבו את לחם אלהיכם" אפלו עולת העוף מקבלין מן הנכרי אף על פי שהוא עובד עבודה זרה אבל אין מקבלין מהן שלמים ולא מנחות ולא חטאות ואשמות וכן עולות שאינן באות בנדר ונדבה אין מקבלין אותן מן הנכרי כגון עולת יולדת וכיוצא בה מעולות שאינן באות משום נדר ולא משום נדבה

נכרי שהביא שלמים מקריבין אותן עולות שהעכו''ם לבו לשמים נדר שלמים ונתנם לישראל על מנת שיתכפר בהן לישראל אוכלין אותן הישראלים כשלמי ישראל וכן אם נתנן לכהן כהן אוכלן

ישראל שהוא מומר לעבודה זרה או מחלל שבת בפרהסיא אין מקבלין ממנו קרבן כלל אפלו העולה שמקבלין אותה מן הנכרים אין מקבלין אותה מן המומר הזה שנאמר  "אדם כי יקריב מכם" מפי השמועה למדו מכם ולא כלכם להוציא את המומר אבל אם היה מומר לשאר עברות מקבלין ממנו כל הקרבנות כדי שיחזר בתשובה היה מומר לעברה והוא מפרסם וידוע לעשותה והרגל בה בין להכעיס בין לתאבון אין מקבלין ממנו קרבן לאותה עברה כיצד כגון שהיה רגיל לאכל חלב בין להכעיס בין לתאבון ושגג ואכל חלב והביא חטאת אין מקבלין אותה ממנו 

עולות העכו''ם אין מביאין עמהן נסכים שנאמר  "כל האזרח יעשה ככה" אבל נסכיהם קרבין משל צבור שנאמר  "ככה תעשו לאחד כמספרם" ואינן טעונות סמיכה שאין סמיכה אלא בישראל באנשים לא בנשים

כל קרבנות בהמה שיקריב היחיד בין חובה בין נדבה סומך עליהן כשהן חיין חוץ מן הבכור והמעשר והפסח שנאמר  "וסמך ידו על ראש קרבנו" מפי השמועה למדו שכל קרבן במשמע חוץ מפסח ובכור ומעשר

העוף אינו טעון סמיכה וכן כל המעות שדינן שיפלו לתבות של נדבה שכבר בארנו בהלכות שקלים שכלן יבואו עולות אין בעל אותן המעות סומך על אותה העולה ואינו מביא עליה נסכים אלא נסכיה משל צבור ואף על פי שהיה כהן עבודתה ועורה של אנשי משמר

הכל סומכין חוץ מחרש שוטה וקטן ועבד ואשה וסומא ונכרי ואין השליח סומך שאין סמיכה אלא בבעלים שנאמר  "וסמך ידו" לא יד אשתו ולא יד עבדו ולא שלוחו

חמשה שהביאו זבח אחד כלן סומכין עליו זה אחר זה לא שיסמכו כלן בבת אחת מי שמת והניח קרבנו עולה או שלמים הרי יורשו מביאו וסומך עליו ומביא נסכיו

אין סמיכה בקרבנות הצבור חוץ משתי סמיכות על שעיר המשתלח ועל פר העלם דבר ושלשה מן הסנהדרין סומכין עליו ודבר זה הלכה מפי משה רבנו שאין בצבור אלא שתי סמיכות

אין סומכין אלא בעזרה סמך חוץ לעזרה חוזר וסומך מבפנים ואם היה בעל הקרבן עומד בחוץ והכניס ידו לפנים וסמך סמיכתו כשרה והוא שיסמך בכל כחו ואין סומך אלא טהור ואם סמך הטמא סמך

ובמקום שסומכין שוחטין ותכף לסמיכה שחיטה ואם שחט במקום אחר או ששהה שחיטתו כשרה והסמיכה שירי מצוה היא לפיכך אם לא סמך כפר ואינה מעכבת ואף על פי כן מעלין עליו כאלו לא כפר

וצריך הסומך לסמך בכל כחו בשתי ידיו על ראש הבהמה שנאמר  "על ראש העלה" לא על הצואר ולא על הצדדין ולא יהיה דבר חוצץ בין ידיו ובין הבהמה

וכיצד סומך אם היה הקרבן קדש קדשים מעמידו בצפון ופניו למערב והסומך עומד במזרח ופניו למערב ומניח שתי ידיו בין שתי קרניו ומתודה על חטאת עון חטאת ועל אשם עון אשם ועל העולה מתודה עון עשה ועון לא תעשה שנתק לעשה

כיצד מתודה אומר חטאתי עויתי פשעתי ועשיתי כך וכך וחזרתי בתשובה לפניך וזו כפרתי היה הקרבן שלמים סומך בכל מקום שירצה מן העזרה במקום שחיטה ויראה לי שאינו מתודה על השלמים אבל אומר דברי שבח

כל הקרבנות אין מקריבין אותן אלא ביום שנאמר  "ביום צותו את בני ישראל להקריב את קרבניהם" ביום ולא בלילה לפיכך אין שוחטין זבחים אלא ביום ואין זורקין דמים אלא ביום השחיטה שנאמר  "ביום הקריבו את זבחו" ביום הזביחה תהיה ההקרבה וכיון ששקעה החמה נפסל הדם

כל שקרבו מתיריו ביום מעלין אותו על המזבח כל הלילה כיצד זבחים שנזרק דמם ביום מקטירין אימוריהן בלילה עד שיעלה עמוד השחר וכן איברי העולות מקטירין אותן בלילה עד שיעלה עמוד השחר וכדי להרחיק מן הפשיעה אמרו חכמים שאין מקטירין האימורין ואיברי העולה אלא עד חצות הלילה

אף על פי שמתר להקטיר אימורין ואיברים בלילה אין מאחרין אותן לדעת אלא משתדלין להקטיר הכל ביום חביבה מצוה בשעתה שהרי הקטר אימורין ואיברים אף על פי שכשרים בלילה דוחין את השבת בזמנן ואין מאחרין אותן למוצאי שבת

כל דבר שאינו קרב אלא ביום כגון הקמץ והלבונה והקטרת ומנחות הנשרפות מתר להקריבן עם מבוא השמש והם מתאכלין והולכין כל הלילה כאיברי עולה

הנסכים הבאים עם הזבח אין קרבין אלא ביום שנאמר  "ולנסכיכם ולשלמיכם" מקיש נסכים לשלמים מה שלמים ביום אף נסכים ביום אבל הנסכים הבאים בפני עצמן מתקדשין בלילה וקרבין בלילה לפיכך אם נזדמנו לו נסכים הבאין בפני עצמן מקדישן ומקריבן בלילה ועלות השחר פוסלת בהן כאיברי העולות

כל היום כשר לסמיכה ולשחיטה ולמליקה להקטר להגשה ולהזיה ולתנופה ולקמיצה ולקרבן המוספין וכל הלילה כשר להקטיר אימורין ואיברים זה הכלל דבר שמצותו ביום כשר כל היום ודבר שמצותו בלילה כשר כל הלילה ואף על פי כן זריזין מקדימין למצות

כל הזבחים אין שוחטין אותן לכתחלה אלא בסכין מכלי שרת ואם שחט בכל דבר ששוחטין בו החלין אפלו בקרומית של קנה כשרין

וכל הזבחים שקבל מדמם פחות מכדי הזיה לא נתקדש הדם וצריך להתכון לקבל כל הדם כיצד הוא עושה אוחז הסימנים בידו ומוציאן עם הורידין לתוך המזרק ושוחט שנים או רב שנים כדי שיתקבל הדם כלו בכלי ומגביה הסכין למעלה כדי שלא ירד הדם מעליה אלא מן הצואר ודם שבסכין מקנחו בשפת המזרק

אויר הכלי הרי הוא ככלי היה מקבל הדם ונפחתו שולי המזרק קדם שיגיע הדם לאויר המזרק הנפחת לא נתקדש הדם שהאויר שאין סופו לנוח אינו כמנח

כל הזבחים צריך העובד שתהיה מחשבתו לשם הזבח ולשם בעליו בשעת זביחה ובשעת קבלת הדם ובשעת הולכת הדם ובשעת זריקתו על המזבח שנאמר  "ובשר זבח תודת שלמיו" שתהיה זביחה עם שאר ארבע העבודות לשם שלמיו וכן שאר הקרבנות ואם שחט ועבד שאר עבודות סתם ולא חשב כלל בעולה ובשלמים הרי הן כשרים ועלו לבעלים

וצריך שתהיה מחשבתו בשעת שחיטת העולה לשם ששה דברים לשם הזבח ולשם הזובח ושהזבח להשם ברוך הוא ושיקטירו לאשים ושהקטרתו לריח בלבד ושריח זה נחת רוח לפני השם ואם שחט סתם כשר כמו שבארנו והשוחט חטאת ואשם צריך שתהיה מחשבתו לשם אותו החטא שבא עליו

כבר בארנו ששחיטת הקדשים כשרה בזרים ומקבלת הדם ואילך מצות כהנה וכל הזבחים קבול דמן בכלי שרת ביד כהן אבל מקום שחיטתן ומקום קבול דמן אינו שוה בכלן

כיצד קדשי קדשים אין שוחטין אותן ואין מקבלין את דמן אלא בצפון המזבח בכל המקום שבארנו גבולותיו בתחלת ספר זה וקדשים קלים שחיטתן וקבול דמן בכל מקום מן העזרה

ומנין שאין שוחטין קדשי קדשים אלא בצפון שהרי נאמר בעולה  "ושחט אתו על ירך המזבח צפנה" ובחטאת הוא אומר  "במקום אשר תשחט העלה תשחט החטאת" וכשם שהחטאת נקראת קדש קדשים כך העולה נקראת קדש קדשים ובאשם הוא אומר  "במקום אשר ישחטו את העלה ישחטו את האשם" ושלמי צבור הקשו לחטאת שנאמר  "ועשיתם שעיר עזים אחד לחטאת ושני כבשים בני שנה לזבח שלמים" לפיכך הן קדשי קדשים כחטאת ונשחטין במקום שחיטתה ומקום שחיטה הוא מקום הקבלה

ומנין ששוחטים קדשים קלים בכל העזרה אפלו אחורי ההיכל שהרי נאמר בשלמים  "ושחטו פתח אהל מועד" להכשיר כל הרוחות שהרי לא יחד להם רוח והוא הדין לשאר הקדשים קלים ואם שחטם בהיכל כשרים אבל אם שחטן בגגו של היכל פסולין שאין הגגות ראויות לשחיטה כלל אלא בקרקע העזרה 

שלמים ששחטן קדם שיפתחו דלתות ההיכל פסולין שנאמר  "פתח אהל מועד" בזמן שפתוח אפלו היו דלתותיו מגפות הרי זה כנעול אבל הפרכת שעליו אינה פוסלת

העולה והאשם והשלמים בין של יחיד בין של צבור זריקת דם שלשתן על גבי המזבח שוה לעולה וכיצד הוא עושה כשלוקח הכהן הדם במזרק וזורק ממנו במזרק שתי זריקות על שתי זויות המזבח באלכסון מחצי המזבח ולמטה על קרן מזרחית צפונית ועל קרן מערבית דרומית ומתכון כשיזרק הדם על הקרן שיהיה הדם מקיף על הזויות כמין ג''ם כדי שימצא הדם של שתי מתנות על ארבעה כתלי המזבח לפי שנאמר בעולה ובשלמים   "סביב" והוא הדין לאשם ושירי הדם נשפכין על היסוד הדרומי 

החטאות הנאכלות דמן טעון ארבע מתנות על ארבע קרנות המזבח החיצון מחצי מזבח ולמעלה לפי שנאמר בה   "על קרנות המזבח" וכיצד הוא עושה כשלוקח הכהן הדם במזרק מוליכו אצל המזבח וטובל אצבעו הימנית הסמוכה לגודל בדם וסומך באצבעו הגדולה מכאן ובגודל מכאן ומחטא ויורד כנגד חדה של קרן עד שיכלה כל הדם שבאצבעו וכן הוא עושה בכל קרן וקרן ואם נתן סמוך לקרן כאמה אחת מכאן או מכאן כפר 

וצריך לטבל אצבעו על כל קרן וקרן וכשגומר הנתינה על הקרן מקנח אצבעו בשפת המזרק ואחר כך טובל פעם שניה ששירי הדם שבאצבעו פסולין לתן מהן על קרן אחרת

אין בכל הקרבנות קרבן שטעון הזית דם באצבעו אלא חטאת בלבד שנאמר בה  "וטבל אצבעו בדם" וצריך שיהיה שם דם כדי טבילה לא שיספג אצבעו מדם

ומנין הוא מתחיל עולה בכבש ופונה לימינו ומהלך על הסובב ונותן בקרן דרומית מזרחית תחלה ואחר כך בקרן השניה הסמוכה לה שהיא מזרחית צפונית ואחר כך בקרן שלישית הסמוכה לה שהיא צפונית מערבית ואחר כך בקרן רביעית הסמוכה לה שהיא מערבית דרומית ועל יסוד אותה הקרן שהשלים בה המתנות הוא שופך שירי הדם שנאמר  "ואת כל הדם ישפך אל יסוד מזבח"  זה יסוד דרומי 

כל החטאות הנשרפות דמם נכנס לפנים להיכל ומזין ממנו שם כאשר מפרש בתורה ושירי הדם שופכן על יסוד המערבי של מזבח החיצון שהוא פוגע בו תחלה בצאתו מן ההיכל

והיכן מזין מדמן וכמה מזה מהם פר ושעיר של יום הכפורים דם כל אחד מהן טעון שמונה הזיות על בין הבדים ושמונה על הפרכת ומערב דם הפר והשעיר ומזה משניהם ארבע הזאות על ארבע קרנות מזבח הזהב שבהיכל ושבע הזיות על אמצעו של מזבח זה כמו שיתבאר בהלכות עבודת יום הכפורים ואם לא כון בהזיות שבפנים כשרות

פרים הנשרפין ושעירים הנשרפין זורק דם מכל אחד מהם שבע הזיות על הפרכת המבדלת בין הקדש ובין קדש הקדשים וארבע הזיות על ארבע קרנות מזבח הזהב

וכל הדמים הנתנין על מזבח הזהב כשהוא נכנס עומד בין המזבח למנורה והמזבח לפניו ונותן על קרנות המזבח מבחוץ מתחיל מקרן מזרחית צפונית לצפונית מערבית למערבית דרומית לדרומית מזרחית

פר כהן משיח הבא על כל המצות כהן המשיח עצמו מקבל דמו ומזה ממנו מבפנים ואם קבל והזה כהן הדיוט כשר

שעירי עבודה זרה והן שעירין הנשרפין לא נתפרש בהן בתורה כיצד נותן דמן ולהיכן הוא נותן אלא לפי שהן חטאת הקהל דינן כדין פר העלם שהוא חטאת הקהל לכל האמור בו למתן דמים ולשרפה ולטמא את השורף

הבכור והמעשר והפסח דם כל אחד מהן טעון מתנה אחת בשפיכה כנגד היסוד באי זו רוח שירצה משלש זויות המזבח שהרי קרן מזרחית דרומית לא היה לה יסוד כמו שבארנו ומנין שאינן טעונין אלא מתנה אחת שהרי נאמר בבכור  "ואת דמם תזרק על המזבח" מפי השמועה למדו שהוא הדין במעשר ובפסח שנותן דמן מתנה אחת כבכור

כל הזבחים מקטירין אימוריהן על גבי המזבח אחר שזורקין הדם תחלה וכל הזבחים מפשיטין אותן ואחר כך מוציאין את אימוריהן ואין מפשיטין אותן עד שיזרק הדם חוץ מחטאות הנשרפות שאין מפשיטין אותם כלל שנאמר  "את עורם ואת בשרם" נמצאת אומר זורק תחלה ואחר כך מפשיט וקורע ומוציא האימורין ומקטיר

כל עורות קדשי הקדשים לכהנים בין בקרבנות צבור בין בקרבנות יחיד שנאמר  "עור העלה אשר הקריב" אבל עורות קדשים קלים לבעלים וכל עולה שלא זכה המזבח בבשרה לא זכו הכהנים בעורה שנאמר  "עלת איש" עולה שעלתה לאיש

כל קדשי הקדשים שארע בהן פסול קדם הפשטן אין עורותיהן לכהנים לאחר הפשטן עורן לכהנים וכל העורות מחלקין אותן אנשי משמר ביניהן מערב שבת לערב שבת

המתפיס עולתו לבדק הבית וכן המקדיש נכסיו והיו בהן זכרים שדינן שיקרבו עולות אין עורותיהן לכהנים שנאמר עלת איש פרט לעולת הקדש אלא ימכרו העורות ויפלו לבדק הבית אחד  "עולת איש" או אשה או עכו''ם או עבד עורותיהן לכהנים לא נאמר איש אלא להוציא ההקדש

מצות עשה לעשות העולה כמשפטה הכתובה בתורה וכיצד מעשה העולה שוחט וזורק הדם כמו שבארנו ומפשיט ומנתח ומקטיר כל הנתחים על גבי המזבח שנאמר  "והקטיר הכהן את הכל המזבחה"

צמר שבראשי כבשים ושער שבזקן התישים והעצמות והגידים והקרנים והטלפים בזמן שהן מחברין מקטירין את הכל ואם פרשו לא יעלו שנאמר  "עלתיך הבשר והדם" וכלן שפקעו מעל המזבח לא יחזיר וכן גחלת שפקעה מעל המזבח לא יחזיר

איברים שפקעו מעל המזבח אם יש בהן ממש אפלו פקעו אחר חצות הלילה יחזיר שנאמר  "על מוקדה על המזבח כל הלילה" ואם אין בהם ממש אפלו פקעו קדם חצות לא יחזיר נתחרך הבשר ויבש עליהן כעץ ופקעו קדם חצות יחזיר אחר חצות לא יחזיר

כשמנתח איברי העולה מוליכין את כל הנתחים לכבש ומולחין אותם שם ואחר כך מעלין כל האיברים לראש המזבח ומסיר גיד הנשה בראש המזבח ומשליכו על גבי הדשן שבאמצע המזבח וזורק כל האיברים על האש שנאמר  "הבשר והדם" כשם שהדם בזריקה כך כל הבשר בזריקה ואחר שזורקן חוזר ועורך אותן על האש שנאמר  "וערך הכהן אתם" ואיברים שצלאן ואחר כך העלן למזבח אין בהם משום ריח ניחוח

כיצד מנתחין את העולה לא היה שובר את הרגל אלא נוקבו ותולה בו ומפשיט ואם היה שור מפשיטו בלי תליה ומפשיט עד שהוא מגיע לחזה הגיע לחזה חותך את הראש ונותנו לכהן וחותך את הכרעים ונותנן לאחר ומשלים את ההפשט וקורע את הלב ומוציא את דמו וחותך את הידים ונותנן לאחר עלה לרגל ימיני חותכו ונותנו למי שזכה בראש ושתי ביצים עמה ואחר כך קורע את הבהמה עד שיגלו  המעים ונוטל את הפדר ונותנו על הראש מלמעלה על בית השחיטה ונוטל את הקרבים ונותנן לאחר

הולך ומדיחן במים שנאמר  "והקרב והכרעים ירחץ במים" לא ביין ולא במזג ולא בשאר משקין וכל המימות כשרין כמה מדיחן הכרס מדיחין אותה בבית  כל צרכה הקרבים אין פוחתין משלש פעמים ומדיחין אותן על שלחנות של שיש שבין העמודים

נטל את הסכין ומפריש את הראה מן הכבד ואצבע הכבד מן הכבד ואינו מזיז הכבד ממקומו ונוקב את החזה ונותנו לאחר ועולה לדפן הימנית וחותך ויורד עד השדרה ולא יגע בשדרה עד שהוא מגיע לשתי צלעות רכות חותכה ונותנה לאחר והכבד תלויה בה

בא לו לגרה מניח בה שתי צלעות מכאן ושתי צלעות מכאן חותכה ונותנה לאחר והקנה והלב והראה תלויין בה בא לו לדפן השמאלית ומניח בה שתי צלעות רכות מלמעלה ושתי צלעות רכות מלמטה וכך היה מניח בחברתה נמצא מניח בשתי הדפנות ארבע צלעות בזו וארבע צלעות בזו חותכה ונותנה לאחר והשדרה עמה והטחול תלוי בה

בא לו לעקץ חותכו ונותנו לאחר והאליה ואצבע הכבד ושתי כליות עמה נוטל את הרגל השמאלית ונותנה לאחר וכסדר זה מפשיטין ומנתחין עולת בהמה ואלו הן הנתחין האמורין בתורה  "ונתח אתה לנתחיה"

בכמה מוליכין את האיברים לכבש אם מן הצאן היא העולה מוליכין אותה ששה

הראשון בראש וברגל הראש בימינו וחטמו כלפי זרועו וקרניו בין אצבעותיו ובית שחיטה למעלה והפדר עליה והרגל של ימין בשמאלו ובית עורה לחוץ

השני בשתי הידים של ימין בימינו ושל שמאל בשמאלו ובית עורן לחוץ

השלישי בעקץ וברגל העקץ בימינו והאליה מדלדלת בין אצבעותיו ואצבע הכבד ושתי הכליות עמו והרגל של שמאלו בשמאלו ובית עורן לחוץ

הרביעי בחזה ובגרה החזה בימינו והגרה בשמאלו וצלעותיה בין אצבעותיו

החמישי בשתי דפנות של ימין בימינו ושל שמאל בשמאלו ובית עורן לחוץ

הששי בקרבים נתונין בבזך וכרעים על גביהן מלמעלה אם היתה העולה כבש או עז אבל אם היתה איל מוליכין הקרבים שנים וכן הסלת של נסכיה ביד אחד והיין ביד אחר ואם היה איל הסלת בשנים והיין בשנים

נמצאת למד שהכבש או העז מוליכין אותו שמונה למזבח והאיל מוליכין אותו אחד עשר

השור מוליכין אותו ארבעה ועשרים הראשון מוליך את הראש והשני והשלישי מוליכין הרגל של ימין והרביעי והחמישי מוליכין את העקץ והששי והשביעי מוליכין את הרגל של שמאל והשמיני מוליך את החזה והגרה מוליכין אותה שלשה תשיעי ועשירי ואחד עשר ומוליכין שתי הידים בשנים ושתי הדפנות בשנים והקרבים והסלת והיין בשלשה שלשה הרי ארבעה ועשרים

ולמה לא יחלקו האיבר הגדול של שור לחלקים שנאמר  "ונתח אתה לנתחיה" ולא נתחיה לנתחים במה דברים אמורים בעולות הצבור אבל עולות היחיד אם רצו להוליך נתחיה בפחות מאלו או ביותר מוליכין

עולת העוף כיצד היתה נעשית עולה לכבש ופנה לסובב ובא לו לקרן דרומית מזרחית והיה מולק שם את ראשה ממול ערפה ומבדיל ואם לא הבדיל פסולה וממצה דם הראש ודם הגוף על קיר המזבח למעלה מן החוט שבאמצע המזבח ואם מצה דם הראש ולא מצה דם הגוף פסולה מצה דם הגוף ולא מצה דם הראש כשרה

ונוטל את הראש ומקיף בית מליקתו למזבח וסופגו במלח וזורקו על גבי האשים ובא לו לגוף והסיר את המראה והעור שעליה בידו עם הנוצה ואת בני מעים היוצאין עמה ומשליכן לבית הדשן

 "ושסע אתו בכנפיו" בידו בלא סכין ואינו צריך להבדיל שנאמר  "לא יבדיל" ואם הבדיל כשר וסופגו במלח וזורקו על גבי האשים לא הסיר את המראה ולא את הנוצה ולא את בני מעים ולא ספגה במלח כל ששנה בה מאחר תמצית הדם כשרה

כיצד מולקין קוצץ ויורד בצפרן ממול ערף אם רצה להוליך ולהביא מוליך ומביא ואם רצה להיות דורס ויורד בצפרן דורס ואם נעקרו הסימנים אינו חושש וחותך שדרה ומפרקת בלא רב בשר שאם חתך רב בשר הרי זו כמתה קדם שיגיע לסימנין וצריך לחתך שני הסימנים בעולה כשהוא יורד והמולק בסכין או מן הצדדין אינה מליקה אלא כמי שחנק או נחר וכל הערף כשר למליקה

מצות עשה לעשות החטאות כמצותן האמורה בתורה וכיצד מעשה חטאת הנאכלת שוחט ונותן הדם כמו שבארנו ומפשיטה ומפריש האימורים ומולחן וזורקן על גבי האשים ואם רצה לתן את האימורין בכלי כשמוליכן למזבח נותן ושאר בשרה נאכל לזכרי כהנה בעזרה

וכיצד מעשה חטאות הנשרפות שוחט וזורק דמם כמו שבארנו ואחר כך קורעם ומוציא האימורים ונותנן בכלי ומולחן וזורקן על גבי האשים ומוציא שאריתן חוץ לעיר ומנתחין אותן שם כנתחי העולה בעורן ושורפין אותן שם בבית הדשן

שלשה מקומות לשרפה אחד בתוך העזרה ובו שורפין פסולי המקדשין ואימורים קדשים קלים שנפסלו ופרים ושעירים של חטאות הנשרפות אם ארע בהם פסול בין לפני זריקה בין לאחר זריקה כגון שנטמאו או שיצאו חוץ לעזרה עד שלא הגיע זמנן לצאת או שלן הבשר או לנו האימורין שלהן

והמקום השני בהר הבית ושמו בירה ובו שורפין חטאות הנשרפות אם ארע בהן פסול אחר צאתן מן העזרה והמקום השלישי חוץ לירושלים והוא הנקרא בית הדשן ושם שורפין חטאות הנשרפות בזמן שהן נשרפות כמצותן

ושרפת כל הנשרפין כשרה בזר ובלילה וכל הנשרפין חוץ לעזרה כל העצים כשרין לשרפתן אפלו בקש ובגבבא שנאמר  "על עצים באש" אש מכל מקום ולמה נאמר עצים להוציא את הסיד ואת הרמץ

חטאת העוף כיצד היתה נעשית מולק אותה בקרן דרומית מערבית כמו שבארנו ויורד בצפרנו עד שיחתך הסימנין או רב אחד מהן ואינו מבדיל הראש מן הגוף ואם הבדיל פסל ולוקה שנאמר  "ומלק את ראשו ממול ערפו ולא יבדיל" ומזה מדמה על קיר המזבח למטה מאמצעו ושירי הדם מתמצים על היסוד שנאמר  "והנשאר בדם ימצה על יסוד המזבח" מכלל שהנתינה על קיר שהשירין שלו מתמצין אל יסוד וזהו קיר התחתון 

ומצוי דם חטאת העוף מעכב ואין למזבח בה אלא דמה והשאר נאכל לזכרי כהנה כבשר חטאת הבהמה

כיצד אוחז חטאת העוף בשעת מליקה אוחז שתי רגליה בין שתי אצבעותיו ושתי אגפיה בין שתי אצבעותיו ומותח צוארה אל רחב שתי אצבעותיו ומולק וזו מעבודות קשות שבמקדש ואם שנה ואחז בכל מקום כשרה

וכל מקום מן המזבח כשר למליקתה ובלבד שיזה דמה למטה מאמצע המזבח ואם הזה בכל מקום כשרה והוא שיתן למטה מעט מדם הנפש

שלשה דברים היתה קרן דרומית מערבית משמשת למעלה ושלשה למטה מלמטה חטאת העוף והגשת המנחות ושירי הדם של עולות וחטאות הנאכלות ואשמות ושלמים ששופכין עליה והשלשה של מעלה נסוך המים שמנסכין בחג ונסוך היין של נסכים ועולת העוף בזמן שהיא רבה ואם אין קרן דרומית מזרחית מכילה אותה נפנין לקרן דרומית מערבית ועושין אותה שם

כל העולין למזבח עולין דרך ימין ומקיפין ויורדין דרך שמאל חוץ מן העולה לאחד משלשה דברים אלו שלמעלה בקרן זו שהן עולין ונפנין על השמאל לקרן ועושין מלאכתן וחוזרין לעקב ומפני מה נפנין לשמאל כדי שיפגעו בקרן מערבית דרומית תחלה שאם נפנין על ימין ומקיפין את כל המזבח עד שיגיעו לקרן דרומית מערבית שמא יתעשן המים והיין או שמא ימות העוף בעשן המזבח

לפיכך המנסך מים או יין כשהוא מקיף את המזבח לא יהיה בידו כלום ומתחיל ומקיף מקרן דרומית מזרחית למזרחית צפונית לצפונית מערבית למערבית דרומית ולא יהיה בידו כלום וכשמגיע למערבית דרומית נותנין המים או היין בידו ומנסך ואם לא הקיף עולה ופונה על שמאלו ועושה מלאכתו ויורד 

חמר בחטאת הבהמה משאר קדשי קדשים שדם חטאת הבהמה שנתז מן הכלי שקבל בו הדם קדם הזיה על הבגד טעון כבוס במים בעזרה שנאמר  "ואשר יזה מדמה על הבגד אשר יזה עליה תכבס במקום קדש" 
אחד הבגד ואחד העור הרך ואחד השק טעונין כבוס אבל העור הקשה הרי הוא כעץ וגורד הדם מעליו ואחד דם חטאת הנאכלת או דם חטאת הנשרפת אבל לא דם חטאת העוף שנאמר  "תשחט החטאת" בנשחטת הכתוב מדבר לא בנמלקת 
חטאת שנפסלה אין דמה טעון כבוס בין שהיתה לה שעת הכשר בין שלא היתה לה שעת הכשר אי זו היא שהיתה לה שעת הכשר שלנה ושנטמאת ושיצאת חוץ לעזרה ואי זו היא שלא היתה לה שעת הכשר שנפסלה בשחיטה או בזריקת הדם 
אין טעון כבוס אלא מקום הדם בלבד והוא שיהיה על כלי שראוי לקבל טמאה וראוי לכבוס אבל אם נתז על כלי עץ או כלי מתכת אינו טעון כבוס לפי שאינן ראויין לכבוס אלא גורדן בלבד 
נתז על עור הדג אינו טעון כבוס לפי שאינו ראוי לקבל טמאה אבל אם נתז על עור בהמה עד שלא הפשט אינו טעון כבוס אחר שהפשט טעון כבוס שאף על פי שאינו מקבל טמאה עתה הרי הוא ראוי לקבל טמאה לאחר שיתעבד 
נתז מן הצואר על הבגד או מעל קרן המזבח או שנשפך הדם על הרצפה ואספו ונתז ממנו על הבגד אינו טעון כבוס שנאמר  "ואשר יזה מדמה" לא אמרתי אלא בדם שנתקבל בכלי שרת וראוי להזיה ויש בו כדי הזיה 
נתן ארבע המתנות ואחר כך נתז מן הכוס על הבגד משירי הדם אינו טעון כבוס אף על פי שעדין לא זרק השירים על היסוד וכן בחטאות הנשרפות 
נתז מאצבעו אחר שיצאת הזיה מידו אינו טעון כבוס ששירי הדם שבאצבע פסולין להזיה 
נתז מן הבגד לבגד שני אין הבגד השני טעון כבוס נתז על בגד טמא אינו טעון כבוס נתז דם החטאת על הבגד ונתז על דם החטאת דם חלין טעון כבוס אבל אם נתז דם החלין תחלה  ונתז עליו דם החטאת אינו טעון כבוס שהרי לא נבלע בו 
כשמכבסין את מקום הדם מכבסין אותו במים יפה יפה עד שלא ישאר לו רשם וכל שבעת הסממנים שמעבירין על הכתם מעבירין על דם חטאת חוץ ממי רגלים שאין מכניסין מי רגלים למקדש 
כלי חרש שנתבשלה בו החטאת הנאכלת טעון שבירה בעזרה וכלי מתכות שנתבשלה בו טעון מריקה ושטיפה במים בעזרה שנאמר  "וכלי חרס אשר תבשל בו ישבר" אף על פי שלא נאמר כאן   "במקום קדוש" הרי דינן כדין הכבוס מה כבוס הבגד בקדש אף שבירת כלי חרס ושטיפת כלי מתכות ומריקתו בקדש ואחד כלי שבשל בו או כלי שהערה לתוכו רותח 
מריקה בחמין ושטיפה בצונן במים לא ביין ולא במזג ולא בשאר משקין והמריקה והשטיפה כמריקת הכוס ושטיפתו והשפוד והאסכלה מגעילן במים חמים על גבי האש ואחר כך מדיחן 
במה דברים אמורים שבשל בהן אחר שנזרק דמה כהלכתו אבל אם בשל קדם זריקה או שבשל בה בשר חטאת הנשרפת אינו טעון מריקה ושטיפה בשל במקצת הכלי כלו טעון מריקה ושטיפה 
צלה הבשר  תנור של חרס יש בדבר ספק אם ישבר הואיל ונתבשלה בו או לא ישבר הואיל ולא נגעה בו ולא בחטאת בלבד אלא כל הכלים שמשתמשין בהן בקדשים על ידי חמין בין קדשי קדשים בין קדשים קלים טעונין מריקה ושטיפה עקב אכילה וכן השפוד והאסכלה מגעילן עקב אכילה ואינו מניחן עד זמן אכילה שניה אלא כשישלים לאכל יגעיל השפוד והאסכלה וימרק וישטף הכלי בין כלי מתכות בין כלי חרס חוץ מן החטאת ששובר בה כלי חרס ומבשל ושונה ומשלש מיד בין בכלי מתכות בין בכלי חרס וממרק ושוטף עד סוף אכילה 
כלי גללים וכלי אבנים וכלי אדמה אינן טעונין מריקה ושטיפה אפלו בחטאת אלא הדחה בלבד נאמר בחטאת  "כל אשר יגע בבשרה יקדש" להיות כמוה אם פסולה היא הנוגע בה פסול ואם כשרה הנוגע בה יאכל כמוה ובקדשתה 
במה דברים אמורים כשנבלעה בו אבל נגיעה בלא הבלעה אינה מקדשת ואחד החטאת ואחד שאר קדשים בין קדשים קלים בין חמורים שנאמר  "זאת התורה לעלה ולמנחה" 
נגע בשרה ברקיק ונבלע במקצתו לא נתקדש כלו אלא חותך מקום הבלע 
כלי שבשל בו קדשים וחלין או קדשי קדשים וקדשים קלים אם יש בהן בנותן טעם הרי הכל נאכל כחמור שבהן וטעון הכלי מריקה ושטיפה והכל כחמור שבהן לכל דבר ואם לא נתן טעם זה בזה אין הקלין נאכלין כחמורים ואינן כמותן לכל דבר אבל הכלי טעון מריקה ושטיפה 
בגד שנתז עליו דם החטאת ויצא חוץ לעזרה מחזירו לעזרה ומכבסו שם נטמא חוץ לעזרה כיצד יעשה קורעו כדי שיטהר ומכניסו ומכבסו בפנים וצריך להניח בו שלם כדי מעפרת לפי שנאמר  "בגד" צריך לכבס בגד ואף על פי שהוא טמא מדבריהם מפני כדי המעפרת שנשארה בו כיון שנקרע רבו טהור מן התורה ומתר להכניסו למקדש לכבס הדם 
מעיל שנתז עליו דם חטאת ויצא ונטמא לחוץ כיצד הוא עושה והרי הקורע אותו לוקה כמו שבארנו מכניסו פחות פחות משלש אצבעות ומכבסו בפנים ואחר שיתכבס כל הדם מעט מעט מטבילין אותו בחוץ 
כלי חרס שבשל בו החטאת ויצא מכניסו ושוברו בפנים נטמא בחוץ נוקבו בכדי שרש קטן כדי שיטהר ומכניסו ושוברו בפנים ואם נקבו נקב גדול מזה אינו שוברו בפנים שהרי אינו כלי ואין שוברין בפנים אלא כלים וכן כלי מתכות שבשל בו ויצא חוץ לעזרה מכניסו ומורקו ושוטפו בפנים נטמא כשיצא פוחתו עד שיטהר ומכניסו בפנים וחוזר ומרדדו עד שיסתם הפחת ויחזר כתבנית הכלים ואחר כך מורקו ושוטפו בעזרה שנאמר  "ואם בכלי נחשת" וגו' אין מורקין בפנים אלא כלים 
מצות עשה לעשות כל האשמות כמצותן האמורה בתורה וכיצד מעשה האשמות בין אשם ודאי בין אשם תלוי שוחט וזורק הדם כמו שבארנו ומפשיט ומוציא האימורין ומולחן וזורקן על גב האשים ואם רצה להוליכן בכלי מוליך ושאר בשרם נאכל לזכרי כהנה בעזרה כחטאת

אשם מצרע יש בקבלת דמו שנוי כמו שיתבאר בהלכות מחסרי כפרה ואף על פי כן שאר מעשיו וזריקת דמו על המזבח ואכילתו כשאר האשמות לכל דבר

עשית כל שלמים כמצותן מצות עשה והן ארבעה מינין האחד שלמי צבור והשלשה שלמי יחיד

וכיצד מעשה שלמי צבור שוחט וזורק הדם כמו שבארנו ומפשיט ומוציא האימורים ומולחן ומקטירן והשאר נאכל לזכרי כהנה בעזרה כחטאת וכאשם מפני שהן קדשי קדשים כמו שבארנו

שלמי יחיד שלשה מינין האחד הוא הבא שלמים בלא לחם כגון שלמי חגיגה ושמחה וזהו הנקרא שלמים והשני שלמים הבאים עם הלחם בנדר או נדבה וזהו הנקרא תודה ואותו הלחם נקרא לחם תודה והמין השלישי שלמים שמקריב הנזיר ביום מלאת נזרו והם באים עם לחם וזהו הנקרא איל נזיר

וכיצד מעשה שלשתן שוחט וזורק הדם כמו שבארנו ומפשיט ומוציא האימורין ואחר כך מנתח את הבשר ומפריש החזה ושוק הימין ונותן האימורין עם החזה והשוק על ידי הבעלים וכהן מניח ידו תחת ידי הבעלים ומניף הכל לפני ה' במזרח וכן כל הטעון תנופה במזרח מניפין אותו

וכיצד הוא מניף מוליך ומביא מעלה ומוריד ואם היה הקרבן תודה לוקח מן הלחם הבא עמה אחד מעשרה ומניחו עם החזה והשוק והאימורים ומניף הכל על ידי הבעלים כמו שבארנו

וכיצד מניחן על ידי הבעלים נותן את החלבים על ידי הבעלים וחזה ושוק למעלה ושתי הכליות ויותרת הכבד למעלה מהם ואם יש שם לחם מניחו למעלה ומניף הכל

היה הקרבן איל נזיר מוציא האימורין ומפריש חזה ושוק ומבשל שאר האיל בעזרת הנשים ולוקח הכהן הזרע בשלה מן האיל עם אחד מעשרה מן הלחם הבא עמו עם החזה והשוק והאימורין ומניח הכל על ידי הנזיר והכהן מניח ידיו תחת ידי הבעלים ומניף הכל כמו שבארנו

אי זהו חזה כל הרואה את הקרקע למעלה עד הצואר למטה עד הכרס וחותך עמה שתי צלעות אילך ואילך ואי זהו זרוע מן הפרק של ארכבה עד כף של יד שהם שני איברים מערין זה בזה והזרוע האמורה היא זרוע של ימין ושכנגדה ברגל הוא השוק האמור בכל מקום

ואחר שמניפן מולח האימורין ומקטירן על גבי המזבח אבל החזה והשוק נאכל לכהנים שנאמר  "כי את חזה התנופה ואת שוק התרומה" ושאר השלמים נאכלים לבעלים ואין הכהנים זוכין בחזה ושוק אלא לאחר הקטר האימורין

וכן הלחם שמניף בתודה ובאיל נזיר והזרוע הבשלה נאכלין לכהנים ושאר הלחם עם שאר הבשר נאכל לבעלים והלחם שמניף עם החזה והשוק הם הנקראין מורם מתודה והזרוע בשלה עם החזה והשוק עם הלחם שמניף הם הנקראין מורם מאיל נזיר

הלחם המורם מן התודה ספק תרומה הוא לפיכך אין חיבין עליו מיתה וחמש כתרומה ואינו מדמע כתרומה

היה בעל התודה כהן הרי שאר הלחם נאכל לבעלים כתודת ישראל שאין הלחם הבא עם התודה או עם איל נזיר קרוי מנחה

שנים שהביאו שלמים בשתפות האחד מניף ברשות חברו אפלו הם מאה אחד מניף על ידי כלן מה שאין כן בסמיכה

היתה אשה בעלת הקרבן אינה מניפה אבל הכהן מניף שקרבנה טעון תנופה והיא פסולה לתנופה ולעולם אין אשה מניפה אלא הסוטה והנזירה בלבד כמו שבארנו ותנופה קודמת להגשה בכל מקום

כיצד הוא הלחם שמביא עם התודה לוקח עשרים עשרון סלת ועושה מהם עשרה עשרונים חמץ ועשרה מצה העשרה של חמץ עושה אותם עשר חלות

וכיצד מחמצן מביא שאור כדי חמוצן ונותנו לתוך המדה וממלא את המדה אף על פי שסופה להיות חסרה או יתרה מפני השאור שפעמים יהיה עבה וקשה ופעמים רכה אין משגיחין אלא על מדתה עתה והרי הוא מודד עשרון עשרון שלמים והעשרה עשרונים של מצה עושה מהן שלשים חלות שוות עשר חלות מכל מין עשר חלות מאפה תנור ועשר חלות רקיקים ועשר חלות מרבכת

וכיצד היא המרבכת חולטה ברותחין ואופה אותה מעט ואחר כך קולה אותה בשמן על האלפס וכיוצא בו כדרך שקולין הספגנין ומרבין בשמנה וזהו הרבוך האמור בכל מקום

ובכמה שמן הוא עושה השלשים חלות בחצי לוג שמן ושעור זה הלכה למשה מסיני רביעית ממנו לרבוכה ושמינית לחלות ושמינית לרקיקין

החלות לותת הסלת שלהן בשמינית של שמן ואחר כך לש ואופה אותן והרקיקין מושחן בשמינית שלהן אחר אפיתן והכהן לוקח מן הכל ארבע חלות אחת מכל מין ומין שנאמר  "אחד מכל קרבן"

ולחמי תודה שאפה אותן ארבע חלות יצא לא נאמר ארבעים אלא למצוה והוא שיפריש החלה שלהן אחת מכל קרבן כשהן בצק שאין מפרישין פרוסה שנאמר  "אחד מכל קרבן" שלא יטל פרוס

וכיצד הוא הלחם הבא עם איל נזיר לוקח ששה עשרונות ושני שלישי עשרון ועושה מהן עשרים חלות שוות והכל מצה עשרה רקיקין משוחין בשמן ועשר חלות לותת הסלת שלהן בשמן והכל מאפה תנור ושמן שלהן רביעית ושעור זה הלכה למשה מסיני והכהן לוקח מהן שתי חלות אחת מכל מין

שני מיני לחם שבנזיר וארבעה מיני לחם שבתודה מעכבין זה את זה ומעשה הלחם של שניהן חוץ לעזרה

כיצד מעשה הבכור והמעשר והפסח אחר שזורק דמן כמו שבארנו מפשיט ומוציא האימורים ומולחן ומקטירן ושאר בשר הבכור נאכל לכהנים ושאר בשר המעשר נאכל לבעלים ושאר הפסח נאכל למנוייו כהלכותיו כמו שיתבאר בהלכות הפסח

אכילת החטאת והאשם מצות עשה שנאמר  "ואכלו אתם אשר כפר בהם" הכהנים אוכלים ובעלים מתכפרים והוא הדין לשאר הקדשים שאוכלין אותן הכהנים שאכילתן מצוה

וכן אכילת שירי מנחות מצות עשה שנאמר  "והנותרת ממנה יאכלו אהרן ובניו"

ואין חטאת ואשם ושירי מנחות נאכלין אלא לזכרי כהנה בעזרה ואם נאכלו בהיכל נאכלו שנאמר  "לכל מנחתם ולכל חטאתם ולכל אשמם"  "בקדש הקדשים תאכלנו כל זכר יאכל אתו" וכן שלמי צבור הרי הן כחטאת וכאשם כמו שבארנו

חזה ושוק של שלמים נאכלין לכהנים זכרים ונקבות שנאמר בהם  "לך נתתים ולבניך ולבנתיך" וכן המורם מתודה והמורם מאיל נזיר שנאמר  "כל תרומת הקדשים אשר ירימו בני ישראל לה' נתתי לך ולבניך ולבנתיך"

וכן הבכור שהרי נאמר בו  "ובשרם יהיה לך כחזה התנופה וכשוק הימין" וכל אלו הנאכלים לכהנות נאכלים לעבדי הכהנים ולנשיהם כתרומה וכלן נאכלים בכל העיר שנאמר  "את חזה התנופה ואת שוק התרומה תאכלו במקום טהור" לא נאמר בהן במקום קדוש שהיא העזרה אלא טהור שהוא כל מחנה ישראל שכנגדו לדורות ירושלים והוא הדין למעשר ופסח שהרי הן קדשים קלים כשלמים והחלונות ועבי החומה כלפנים

השלמים נאכלים ביום הזביחה וכל הלילה וכל יום המחרת עד שתשקע החמה שנאמר  "ביום הקריבו את זבחו יאכל וממחרת"  "ואם האכל יאכל מבשר זבח שלמיו ביום השלישי" וגו' נמצאת למד שהן נאכלין לשני ימים ולילה אחד בין חלק הכהנים בין חלק הבעלים והוא הדין לבכור ומעשר שהרי הן קדשים קלים כשלמים

אבל התודה אף על פי שהיא קדשים קלים אינה נאכלת אלא ביום הזביחה עם הלילה שנאמר בה  "ביום קרבנו יאכל לא יניח ממנו עד בקר" וכן איל נזיר והלחם הבא עמהן וכיוצא בהן בין חלק הכהנים בין חלק הבעלים והוא הדין לחטאת ולאשם ולשלמי צבור ולשירי מנחות שהכל נאכל ליום ולילה שנאמר ביום קרבנו יאכל כל הקרבנות במשמע חוץ מן השלמים שפרש בהן הכתוב ובכור ומעשר הדומים להם 

כל אלו הנאכלין ליום ולילה דין תורה שהן נאכלין עד שיעלה עמוד השחר וכדי להרחיק מן העברה אמרו חכמים שאין נאכלין אלא עד חצות הלילה

כל הקרבנות בין קדשי קדשים בין קדשים קלים אין אוכלין אותם אלא הטהורים בלבד המולין אפלו העריב שמשו ולא הביא כפרתו אינו אוכל בקדשים והטמטום אסור לאכל בקדשים לפי שהוא ספק ערל אבל האנדרוגינוס יראה לי שאוכל בקדשים קלים

ומתר לאכל את הקדשים בכל מאכל אפלו הכהנים מתרין לאכל חלקם בין מקדשים קלים בין מקדשי קדשים בכל מאכל ולשנות באכילתן ולאכלם צלויים שלוקים ומבשלים ולתת לתוכן תבלין של חלין אבל לא תבלין של תרומה שלא יביאו את התרומה לידי פסול והעצמות הנשארות מתרות ועושה אדם מהם כל כלים שירצה

היתה להם אכילה מועטת אוכלין עמה חלין ותרומות כדי שתהיה נאכלת עם השבע היתה להן אכילה מרבה אין אוכלין עמה חלין ותרומה כדי שלא תהיה נאכלת אכילה גסה וכן בשירי המנחות

אין מבשלין חטאת או אשם עם מורם מתודה או מאיל נזיר מפני שממעט באוכליהן ובמקום אכילתן ולא מורם מתודה ומאיל נזיר עם בכור או עם חזה ושוק של שלמים מפני שממעט זמן אכילתן ולא מורם משלמים של אמש עם חטאת ואשם של יום מפני שממעט באוכליהן ובמקום אכילתן ובזמן אכילתן אבל חטאת ואשם מתבשלין זה עם זה ותודה ואיל נזיר זה עם זה והבכור וחזה ושוק זה עם זה חתיכה של קדשי קדשים או של פגול או נותר שנתבשלה עם חתיכות אחרות אותן החתיכות אסורות לזרים ומתרות לכהנים

בשר קדשי קדשים או בשר קדשים קלים שנתבשל עם בשר תאוה הרי בשר התאוה אסור לטמאים ומתר לטהורים

נאמר בעולה  "עור העלה אשר הקריב לכהן לו יהיה" ונאמר בחטאת  "הכהן המחטא אתה יאכלנה" ונאמר באשם  "הכהן אשר יכפר בו לו יהיה" ונאמר בשלמים  "לכהן הזרק את דם השלמים לו יהיה" ונאמר במנחה  "הכהן המקריב אותה לו יהיה" אין הכתוב מדבר בכל אלו אלא בראוי שהכהן הראוי לעבודה זהו שיש לו חלק לאכל ומי שאינו ראוי בשעת הקרבן כגון שהיה טמא אין לו חלק לאכל אפלו כשיטהר לערב אבל לענין חלוקה הכל לאנשי בית אב שמקריבין באותו היום וכלם חולקים בכל קדשי המקדש איש כאחיו בין זה שהקריב בין אחיו שעמו במקדש שלא הקריב

ולמה חלק הכתוב במנחות בין מנחות האפויות ומנחת הסלת שהרי באפויות הוא אומר  "כל המנחה אשר תאפה בתנור לכהן המקריב אתה לו תהיה" ובמנחת הסלת הוא אומר  "וכל מנחה בלולה בשמן וחרבה לכל בני אהרן תהיה איש כאחיו" שהאפויה כשחולקין אותה אנשי בית אב כל שיגיע לו חלקו אפלו כזית פת הרי הוא ראוי לו שהרי אוכלו מיד אבל הסלת אם יחלקוה ביניהן נמצא מגיע לזה מלא כפו סלת או פחות שאינו ראוי לא ללוש אותו ולא לאפותו לפיכך היה עולה על הדעת שיחלקו מנחה כנגד מנחה ולא יחלקו מנחה זו בפני עצמה על כל אנשי בית אב הצרך הכתוב לומר בה לכל בני אהרן תהיה איש כאחיו לומר שיחלקוה בפני עצמה מכאן אמרו חכמים אין חולקין מנחה כנגד מנחה אפלו מעשה מחבת כנגד מעשה מחבת או סלת כנגד סלת אלא כל אחת ואחת חולקין שיריה בפני עצמה 

וכן אין חולקין עוף כנגד עוף ולא חטאת כנגד חטאת ולא חזה ושוק כנגד חזה ושוק אלא כל חלק וחלק חולקין אותו ביניהן בשוה

אין הקטן חולק אפלו בקדשים קלים אף על פי שמתר להאכילו קדשי קדשים וכן אשה ואנדרוגינוס אין חולקין להם בקדשי המקדש כלל שנאמר  "איש כאחיו" אבל בעל מום בין קבוע בין עובר בין שנולד במומו בין שהיה תמים ונפסל חולק ואוכל שנאמר  "לחם אלהיו מקדשי הקדשים" וגו' והוא שיהיה ראוי לאכילה אבל אם היה טמא אינו חולק לאכל לערב

וכהן גדול אוכל שלא בחלוקה אלא נוטל כל מה שירצה

כל הראוי לאכילת הקדשים בשעת הקרבן חולק לאכל וכל מי שאינו ראוי לאכל בשעת העבודה אף על פי שהוא ראוי לעבודה והרי הוא ראוי לאכל לערב אינו חולק כדי להניח חלקו לערב כיצד טבול יום ומחסר כפורים והאונן ביום הקבורה בין כהן גדול בין כהן הדיוט אין חולקין לאכל לערב

כל שאינו ראוי לאכל אינו ראוי לעבד חוץ מכהן גדול האונן שהוא מקריב ואינו אוכל כמו שבארנו וכל שאינו ראוי לעבד אינו ראוי לאכל חוץ מבעל מום שהרי נתפרש בתורה

כל שאין לו חלק בבשר אין לו חלק בעורות אפלו טמא בשעת זריקת דמים וטהור בשעת הקטר חלבים אינו חולק בבשר שנאמר  "המקריב את דם השלמים ואת החלב מבני אהרן לו תהיה שוק הימין למנה" עד שיהיה טהור וראוי לעבודה משעת זריקה עד אחר הקטר חלבים

נטמא אחר זריקה וטבל והרי הוא טהור אף בשעת הקטר חלבים הדבר ספק אם חולק אם אינו חולק לפיכך אם תפס אין מוציאין מידו

קרבן צבור הבא בטמאה אף על פי שהטמאים מקריבין אותו אין חולקין עם הטהורין לאכל לערב מפני שאינם ראויים לאכילה

כל האוכל כזית מבשר העולה בין לפני זריקת דמה בין לאחר זריקת דמה לוקה שנאמר  "לא תוכל לאכל בשעריך מעשר דגנך תירשך ויצהרך" וגו'  "וכל נדריך אשר תדר" מפי השמועה למדו שזו אזהרה לאוכל בשר העולה

וחלבה ובשרה וסלתה ושמנה ויין של נסכיה חמשתן מצטרפין לכזית

וכן האוכל כזית מכל האימורין בין לפני זריקה בין לאחר זריקה בין כהן בין ישראל לוקה שהאימורין כליל למזבח ככל העולה והרי נאמר במנחת כהנים  "כליל תהיה לא תאכל" כל שהוא כליל למזבח אכילתו בלא תעשה ולוקין עליו בכזית וכן האוכל כזית מבשר חטאות הנשרפות לוקה שנאמר  "וכל חטאת אשר יובא מדמה אל אהל מועד"  "לא תאכל באש תשרף"

כל האוכל כזית מבשר הקדשים אפלו קדשים קלים קדם זריקת דמם לוקה שנאמר  "לא תוכל לאכל בשעריך מעשר דגנך תירשך ויצהרך"  "ונדבתיך" כלומר לא תוכל לאכל נדבותיך בשעריך קדם שזורקין דמן בשערי המקום מפי השמועה למדו שזו אזהרה לאוכל תודה או שלמים קדם זריקת דמים והוא הדין לשאר קדשים בין קלים בין חמורים וששה דברים שבתודה שהם החלב והבשר והסלת והשמן והיין והלחם כלן מצטרפין לכזית

כל האוכל כזית מבשר קדשי קדשים חוץ לעזרה לוקה שנאמר  "לא תוכל לאכל בשעריך מעשר דגנך תירשך ויצהרך ובכרת בקרך וצאנך" מפי השמועה למדו שזו אזהרה לאוכל מבשר חטאות ואשמות חוץ לעזרה והוא הדין לאוכל קדשים קלים חוץ לירושלים שהוא לוקה שחומת ירושלים לקדשים קלים כחומת העזרה לקדשי קדשים ואחד בשר חטאת ואשם או שירי מנחות

בשר קדשי קדשים שיצא חוץ לחומת העזרה ובשר קדשים קלים שיצא חוץ לחומת ירושלים נפסל ונאסר לעולם ואף על פי שחזר למקומו אסור לאכלו והאוכל ממנו כזית לוקה שנאמר  "ובשר בשדה טרפה לא תאכלו" כיון שיצא בשר חוץ למחיצתו נעשה כטרפה כמו שבארנו בהלכות מאכלות אסורות

נכנס בשר קדשים קלים להיכל הרי זה כשר

זר שאכל כזית מבשר קדשי קדשים בעזרה אחר זריקת דמים לוקה שנאמר  "ואכלו אתם אשר כפר בהם" וגו'  "וזר לא יאכל" וגו' במקום שהכהן אוכל ובעת שראוי לאכל אם אכלו שם הזר לוקה אבל אם אכל הזר בשר קדשי קדשים בחוץ לוקה משום אוכל בחוץ לא משום זר שאכל קדש שהרי אינם ראויין שם לכהנים וכן אם אכלן בעזרה קדם זריקה לוקה משום אוכל קדם זריקה בלבד לא משום זרות

זר שאכל כזית מחטאת העוף לוקה שתים אחת משום זר שאכל את הקדש ואחת משום אוכל נבלה שכל מליקה נבלה היא וכשהתרה לכהנים התרה לא לזרים והרי הן שני אסורין הבאין כאחד כמו שבארנו

המנחות הם מן הקרבנות והמנחות הבאות בפני עצמן ואינן באות משום נסכים מהם מנחת צבור ומהם מנחת יחיד

וכל המנחות סלת חטין חוץ ממנחת סוטה ועמר התנופה שהם מן השעורים

שלש מנחות לצבור עמר התנופה והוא קרב למזבח כמו שיתבאר ושתי הלחם שמביאין ביום עצרת ואלו נקראו מנחה ואינן קרבין לגבי המזבח והן חמץ ועליהם נאמר  "קרבן ראשית תקריבו אתם לה' ואל המזבח לא יעלו" והמנחה השלישית הוא לחם הפנים שעושין בכל שבת ואינו קרב לגבי המזבח אלא כלו נאכל לכהנים כמו שיתבאר

ותשע מנחות היחיד וכלן קרבין למזבח ואלו הן מנחת חוטא והוא המנחה שמקריב העני כשיתחיב חטאת ולא תגיע ידו מנחת סוטה והיא מנחת הקנאות שכבר נתפרשו מעשיה המנחה שמקריב כל כהן תחלה כשיכנס לעבודה שמקריב אותה בידו והיא הנקראת מנחת חנוך המנחה שמקריב כהן גדול בכל יום והיא הנקראת חביתין מנחת הסלת והיא באה בנדר ונדבה מנחת המחבת והיא באה בנדר ונדבה מנחת המרחשת והיא באה בנדר ונדבה מנחת מאפה תנור והיא באה בנדר ונדבה מנחת רקיקין והיא באה בנדר ונדבה

כל המנחות הקרבות לגבי המזבח אין כל אחת מהן פחותה מעשרון ומעוטו מעכב את כלו וחמש מנחות הבאות בנדר ונדבה יש לו להתנדב ולנדר מהן כל מה שירצה אפלו אלף עשרון אבל מנחת העמר ומנחת חוטא ומנחת קנאות ומנחת חנוך והחביתין כל אחת מהן עשרון אחד לא פחות ולא יתר

כל המנחות הקרבות לגבי המזבח טעונות הגשה במערב כנגד חדה של קרן דרומית מערבית ואינן טעונות תנופה חוץ ממנחת סוטה ועמר התנופה ששניהן טעונות תנופה והגשה

כל המנחות הקרבות לגבי המזבח טעונות שמן ולבונה לוג שמן לכל עשרון וקמץ לבונה לכל מנחה בין שהיתה עשרון אחד בין שהיתה ששים עשרונים שאין מביאין בכלי אחד יתר על ששים עשרון כמו שיתבאר חוץ ממנחת קנאות ומנחת חוטא שנאמר  "לא ישים עליה שמן ולא יתן עליה לבנה"

נתן והקריב לוקה על השמן בפני עצמו ועל הלבונה בפני עצמה נתן כלי שיש בו שמן או לבונה על גביה אינו עובר ולא פסל מנחת חנוך והחביתין מוסיף לכל אחת מהן שמן כמו שיתבאר

כל המנחות הקרבות לגבי המזבח נקמצות ומקטיר הקמץ כלו על גבי המזבח והשאר נאכל לכהנים חוץ ממנחת זכרי כהנה שאינה נקמצת אלא מקטירין אותה כלה שנאמר  "וכל מנחת כהן" וגו' הא למדת שמנחת חנוך והחביתין וכהן שהביא מנחת חוטא או מנחת נדבה כלן נשרפות על גבי המזבח ואינן נקמצות

הכהנת מנחתה נקמצת כמנחת ישראל ושיריה נאכלין

ולדות שנתערבו והרי כל אחד מהן ספק מנחתם נקמצת כמנחת ישראל ואינה נאכלת כמנחת כהנים כיצד עושים הקמץ קרב בפני עצמו והשירים מתפזרין על בית הדשן

כל הנשואות לכהנים בין כהנת בין ישראלית אין שירי מנחותיהן נאכלים מפני חלק הבעל שאינו אוכל ואינה כלה לאשים מפני חלק האשה אלא הקמץ קרב לעצמו והשירים מתפזרין על בית הדשן הקמיצה בכל מקום בעזרה ואם קמץ בהיכל כשרה

ומקדשין מנחה בכלי שעל גבי קרקע וקומצין מכלי שעל גבי קרקע ואין מקדישין הקמץ בכלי שעל גבי קרקע ומאימתי יתרו השירים באכילה משיצית האור ברב הקמץ

כל המנחות הקרבות לגבי המזבח מצה וכן שירי המנחות שאוכלין הכהנים אף על פי שהן מתרין לאכלן בכל מאכל ובדבש אין אוכלין אותן חמץ שנאמר  "לא תאפה חמץ חלקם" אפלו חלקם לא יחמיצו ואם החמיץ שיריה לוקה והמחמץ אחר המחמץ חיב ולוקין על כל עשיה ועשיה שבה

כיצד לשה חמץ או ערכה חמץ או קטפה חמץ או אפאה חמץ לוקה שנאמר  "לא תעשה חמץ" ונאמר  "לא תאפה חמץ" לחיב על כל מעשה יחידי שבה עשה חמץ מתחלה ועד סוף לוקה על כל מעשה מהן

הניח שאור על גבי העסה והלך וישב לו ונתחמצה מאליה לוקה שהנחת השאור הוא המעשה

תבל השירים בקצח או בשמשמין או בכל מיני תבלין ושמנים כשרה מצה היא אלא שנקראת מצה מתבלת

המחמץ מנחה פסולה פטור שנאמר  "אשר תקריבו לה' לא תעשה חמץ" הכשרה להשם לא הפסולה חמצה כשהיא כשרה ויצאת לחוץ וחזר וחמצה אחר שנפסלה ביציאתה אינו לוקה חמצה בראשו של מזבח אינו לוקה שנאמר אשר תקריבו וכבר קרבה זו והיא כשרה 

המחמץ לחם הפנים לוקה שנאמר  "כל המנחה" אבל מנחת נסכים אין בה מלקות שאם גבלה במים הרי נפסלה קדם שתתחמץ ואם גבלה ביין של נסכים מי פרות הן ואין מחמיצין

החטים של מנחות אין לותתין אותן שמא יחמיצו שהרי בחוץ לותתין אותן ואין הכל זריזין לשמרן אבל מנחת העמר הואיל והיא של צבור לותתין אותה שהרי הצבור זריזין הן ומשמרין אותה

כל המנחות הנאפות נלושות בפושרין ומשמרן שלא יחמיצו הואיל ולישתן ואפיתן בפנים בעזרה אנשי פנים זריזין הן

ובמקום שמבשלין קדשי קדשים שם אופין את המנחות שנאמר  "זה המקום אשר יבשלו שם הכהנים את האשם ואת החטאת אשר יאפו את המנחה" וגו'

כל המנחות טחינתן והרקדתן בחוץ ולישתן ועריכתן ואפיתן בפנים וכל מעשיהן כשרים בזר עד שיבואו לבית הקמיצה ומחבת ומרחשת היו בעזרה ושתיהם מכלי השרת ומקדשין ותנור של מקדש של מתכת היה

מצות עשה לעשות כל מנחה כמצותה האמורה בתורה

וכיצד עשית חביתי כהן גדול מביא עשרון שלם ומקדישו וחוצהו בחצי עשרון שבמקדש שאף על פי שהיא קרבה חצין אינה מתקדשת לחצין ומביא עמה שלשת לוגין שמן שנאמר  "בשמן תעשה" להוסיף לה שמן כנסכי הכבש ובולל הסלת בשמן וחולטה ברותחין ולש מכל חצי עשרון שש חלות נמצאו שתים עשרה חלות

ואחת אחת היו נעשות וכיצד עושה מחלק השלשה לוגין ברביעית שבמקדש רביעית לכל חלה ואופה החלה מעט ואחר כך קולה אותה על המחבת בשאר רביעית השמן שלה ואינו מבשלה הרבה שנאמר  "תפיני" בין בשל ונא

ואחר כך חולק כל חלה וחלה לשנים באמד כדי שיקריב החצי בבקר והחצי בערב ולוקח החציים וכופל כל אחד מהן לשנים ופותת עד שתמצא כל פתיתה כפולה לשנים ומקריב החציין עם חצי קמץ לבונה בבקר והחצי הנשאר עם חצי קמץ לבונה בערב ואם היתה מנחת חנוך אינו חוצה אלא מקריבה כלה כאחת עם קמץ לבונה ושתיהן כליל לאשים

מנחת הסלת כיצד היתה נעשית מביא עשרון סלת או כמה עשרונות או כפי נדרו ושמן הראוי לה ומודד בעשרון של מקדש ונותן שמן בכלי ואחר כך נותן עליו את הסלת ואחר כך נותן שמן אחר על הסלת ובולל הסלת בו ואחר כך נותנה בכלי שרת וצק לתוכה שמן ושמן שנתן תחלה עם השמן הבלול עם שמן שיצק הכל לוג לעשרון ונותן עליה לבונתה

מנחת המחבת והמרחשת כיצד נותן השמן בכלי ונותן עליו הסלת ונותן על הסלת שמן אחר ובולל הסלת ואחר כך לשה בפושרין ואופה אותה במחבת או במרחשת כמו שנדר ופותת אותה פתים ונותנה בכלי שרת ויוצק עליה שאר השמן ונותן לבונתה

מה בין מחבת למרחשת מרחשת יש לה שפה והבצק שאופין אותו עליה רך שהרי יש לה שפה ואינו יוצא ומחבת אין לה שפה והבצק שאופין אותו בה קשה כדי שלא יצא מכאן ומכאן

מנחת מאפה תנור כיצד אם חלות היא בולל הסלת בשמן ולש בפושרין ואופה ופותת ונותן בכלי שרת ונותן עליה לבונתה ואין בה יציקת שמן שנאמר  "חלות מצת בלולת בשמן" ואם רקיקין היא לש את הסלת בפושרין ומושח את הרקיקין בשמן שנאמר  "ורקיקי מצות משחים בשמן" ויראה לי שאחר אפיה מושח אותם

וכיצד מושחן מביא לוג שמן לכל עשרון ומושחן וחוזר ומושחן עד שיכלה כל השמן שבלג

כל ארבע מנחות אלו האפויות כשאופין אותן אופין כל עשרון עשר חלות ואם רבה בחלות או חסר כשרה וכיצד פותתין אותן כופל החלה לשנים והשנים לארבעה ומבדיל ואם היתה המנחה של זכרי כהנה אינו מבדיל ופותת וכלן פתיתין כזיתים ואם הגדיל הפתיתין או הקטין אותן כשרים

לא בלל לא פתת לא הגיש לא משח את הרקיקין כשרה לא נאמרו כל הדברים האלו אלא למצוה שכך היא מצותה

סדר הבאת המנחה כיצד מביא אדם סלת מתוך ביתו בקלתות של כסף או של זהב או של שאר מיני מתכות כלי שהוא ראוי לכלי שרת ואם היתה מנחת הסלת נותנה לכלי שרת ומקדשה בכלי שרת ואם היתה מן המנחות הנאפות אופה אותה שם במקדש ופותת כמו שבארנו ונותן הפתיתין לכלי שרת ונותן עליה שמנה ולבונתה ומוליכה אצל כהן והכהן מוליכה אצל המזבח ומגישה בקרן דרומית מערבית כנגד חדה של קרן ודיו ומסלק את כל לבונתה לצד אחד וקומץ ממקום שנתרבה שמנה שנאמר  "מסלתה ומשמנה" ונותן הקמץ לכלי שרת ומקדשו בכלי שרת וקמץ שחלקו בשני כלים אינו קדוש וחוזר ומקדש ומלקט את כל לבונתה ונותנה על הקמץ שבכלי ומעלהו על המזבח ומולחו ונותנו על גבי האשים מכלי שרת ואם מנחת כהנים היא אינו קומץ אלא נותן מלח על כלה ומשליך הכל על גבי האשים

כיצד קומצין מנחות הנקמצות כדרך שקומץ כל האדם פושט אצבעותיו על פס ידו וקומץ קמץ בראשי אצבעותיו או מן הצדדין לא יקטיר ואם הקטיר הרצה ואם הוסיף בקמץ כגון שהרחיק אצבעותיו וקמץ הרי זה פסול

אין קמץ פחות מכשני זיתים ומקצת הקמץ מעכב את כלו והקמץ והלבונה מעכבין זה את זה הסלת והשמן מעכבין זה את זה ומקצת השמן מעכב את כלו אין פחות מלוג לעשרון כמו שבארנו

מתנדב אדם ונודר עולה ושלמים וכל מין שירצה מחמשה מיני מנחות הבאין בנדר ונדבה ומתנדב או נודר מנחה ממנחת נסכים לבדה מאי זה מין משלשה מיני מנחות נסכים כמו שבארנו ומתנדב או נודר יין בפני עצמו או לבונה בפני עצמה או שמן בפני עצמו או עצים למערכה מפני שהן כקרבן שנאמר  "ולקרבן העצים"

שנים מתנדבין או נודרין קרבן אחד עולה או שלמים אפלו פרדה אחת של תורים או בני יונה מביאין אותה בשתפות אבל המנחה אינה באה בשתפות ודברים אלו הן דברי קבלה

הניח מנחה לשני בניו ומת הרי אלו מביאין אותה

אי זה הוא נדר ואי זו היא נדבה האומר הרי עלי עולה או הרי עלי שלמים או הרי עלי מנחה או הרי דמי בהמה זו עלי עולה או שלמים זהו הנדר אבל האומר הרי בהמה זו או דמי בהמה זו עולה או שלמים או הרי העשרון הזה מנחה הרי זו נדבה

מה בין נדרים לנדבות שהנודר אם הפריש קרבנו ואבד או נגנב חיב באחריותו עד שיקריב כמו שנדר והמתנדב ואומר זו אם מת או נגנב אינו חיב באחריותו

האומר דמי שור זה עלי עולה ודמי בית זה עלי קרבן ומת השור ונפל הבית חיב לשלם אמר הרי עלי עולה על מנת שלא אתחיב באחריותה אינו חיב באחריותה

כבר בארנו שהעושה בית חוץ למקדש להקריב בו קרבנות אינו כבית עבודה זרה והאומר הרי עלי עולה שאקריבנה במקדש והקריבה בבית זה לא יצא שאקריבנה בבית זה והקריבה במקדש יצא ואם הקריבה באותו הבית יצא הרי הוא כמי שנדר עולה על מנת שלא יתחיב באחריותה וענוש כרת על העליתה בחוץ וכן אם אמר הריני נזיר על מנת שאגלח בבית זה אם גלח שם יצא הרי הוא כמי שנדר לצער עצמו והרי צער עצמו ואינה נזירות

חטאת ואשם אינן באין אלא על חטא ואינן באין בנדר ונדבה האומר הרי עלי חטאת או אשם או שאמר הרי זו חטאת או אשם לא אמר כלום היה מחיב חטאת או אשם ואמר הרי זו לחטאתי או לאשמי או הרי המעות האלו לחטאתי או לאשמי דבריו קימים

האומר קרבן מצרע זה או יולדת זו עלי אם היה אותו מצרע או היולדת עניים מביא הנודר קרבן עני ואם היו עשירים מביא הנודר קרבן עשיר אף על פי שהנודר עני

האומר חטאתו ועולתו ואשמו ושלמיו של פלוני עלי אם רצה אותו פלוני הרי זה מניחו להקריבן על ידו ומתכפר לו רצה בשעת הפרשה ולא רצה בשעת הקרבה אלא חזר בו בעולה ובשלמים מקריבין ומתכפר לו בהן אף על פי שאינו רוצה עתה שהרי רצה בשעת הפרשה אבל בחטאת ובאשם לא נתכפר לו עד שירצה מתחלה ועד סוף

האומר הרי עלי כנדרי רשעים שמנדריהן נזיר וקרבן ושבועה חיב בכלן כנדרי כשרין לא נתחיב כלום הרי עלי כנדבות כשרין הרי זה נדר בנזיר ובקרבן וכל כנויי קרבן כקרבן

אין הנודר ולא המתנדב חיב עד שיהא פיו ולבו שוין כיצד המתכון לומר הרי עלי עולה ואמר שלמים או שנתכון לומר הרי זו עולה ואמר שלמים לא אמר כלום נתכון לנדר בעולה ואמר קרבן לנדר בחרם ואמר הקדש דבריו קימים שהעולה קרבן והחרם הקדש וכן כל כיוצא בזה בנדרים ונדבות אינו צריך להוציא בשפתיו כלום אלא אם גמר בלבו ולא הוציא בשפתיו כלום חיב כיצד גמר בלבו שזו עולה או שיביא עולה הרי זה חיב להביא שנאמר  "כל נדיב לב יביאה" בנדיבות לב יתחיב להביא וכן כל כיוצא בזה מנדרי קדשים ונדבותן

אחד נדרים ונדבות עם שאר הדברים שאדם חיב בהן מערכין ודמים ומעשרות ומתנות עניים מצות עשה מן התורה שיביא הכל ברגל שפגע בו תחלה שנאמר  "ובאת שמה"  "והבאתם שמה" וגו' כלומר בעת שתבוא לחג תביא כל מה שאתה חיב בו ותתן כל חוב שעליך לשם הגיע הרגל ולא הביא הרי זה בטל מצות עשה עברו עליו שלשה רגלים ולא הביא קרבנותיו שנדר או התנדב או שלא נתן הערכים והחרמים והדמים הרי זה עבר בלא תעשה שנאמר  "לא תאחר לשלמו" אינו עובר בלא תעשה עד שיעברו עליו רגלי השנה כלה ואין לוקין על לאו זה לפי שאין בו מעשה

הקדיש בהמה למזבח ועברו עליו שני רגלים ונפל בה מום ופדאה על גב בהמה אחרת אינו עובר בלא תעשה עד שיעברו על האחרת שלשה רגלים ואחד האיש ואחד האשה עובר בבל תאחר אבל היורש אינו עובר בבל תאחר

כל הקרבנות שעברו עליהן שלשה רגלים לא נפסלו אלא מקריבן וכשרים ובכל יום ויום אחר השלשה רגלים הוא עובר בלא תאחר ובית דין מצוין לעשותו מיד עד שיקריב קרבנותיו ברגל שפגע בו תחלה

אף על פי שנאמר  "לרצונו" כופין אותו עד שיאמר רוצה אני בין שנדר ולא הפריש בין שהפריש ולא הקריב כופין אותו עד שיקריב

כל חיבי עולות ושלמים ממשכנין אותם אף על פי שאין מתכפר לו עד שירצה שנאמר  "לרצנו" כופין אותו עד שיאמר רוצה אני אבל חיבי חטאות ואשמות אין ממשכנין אותן הואיל והם מעכבי כפרה אין חוששין להם שמא יפשעו וישהו קרבנותיהן חוץ מחטאת נזיר הואיל ואינה מעכבתו מלשתות יין שמא יאחר אותה לפיכך ממשכנין אותו עליה

האומר ולדה של זו עולה והיא שלמים דבריו קימים היא שלמים וולדה עולה אם לכך נתכון דבריו קימים ואם אחר שגמר בלבו והוציא בשפתיו שתהיה שלמים חזר בו ואמר וולדה עולה אף על פי שחזר בו בתוך כדי דבור הרי ולדה שלמים שאין חזרה בהקדש ואפלו בתוך כדי דבור

האומר ידה של זו עולה או רגלה של זו עולה תמכר לחיבי עולות ודמיה חלין חוץ מדמי אותו איבר והוא שיהיה זה המחיב עולה שקנה אותה נדר עולה בדמים קצובים האומר לבה או ראשה של זו עולה הואיל ודבר שהנשמה תלויה בו הוא כלה עולה הקדיש איבר אחד מן העוף הרי זה ספק אם נתקדש כלו או לא נתקדש

האומר בהמה זו חציה עולה וחציה שלמים קדשה ואינה קרבה אלא תרעה עד שיפל בה מום ותמכר ויביא בחצי דמיה עולה ובחצי דמיה שלמים היה מחיב חטאת ואמר חציה חטאת וחציה עולה או שלמים או שאמר חציה עולה או שלמים וחציה חטאת הרי היא תמות כמו שיתבאר בחטאות המתות

בהמת השתפין שהקדיש אחד מהן חציה שלו וחזר ולקח חציה האחר והקדישו הרי זו קדשה וקרבה אף על פי שמתחלתה דחויה היתה כשהקדיש חציה אין הדחוי מעקרו דחוי ואף על פי שהוא קדשת דמים הואיל והיא בעלי חיים אין בעלי חיים נדחים והרי נראית כלה להקרבה לפיכך תקרב ועושה תמורה

האומר דמי בהמה זו עולה או הרי זו לעולה אם היתה ראויה לקרב עולה נתקדשה קדשת הגוף והיא עצמה תקרב עולה ואם אינה ראויה תמכר ויביא בדמיה עולה

אמר על בהמה טמאה וכיוצא בה מאסורי קרבן שאין קדשה חלה עליהן הרי אלו עולה לא אמר כלום כמו שבארנו בהלכות אסורי מזבח אמר הרי אלו לעולה ימכרו ויביא בדמיהן עולה

האומר דמי פרה זו לעולה כל שלשים יום ולאחר שלשים יום לשלמים או שאמר דמיה לשלמים כל שלשים יום ולאחר שלשים יום לעולה דבריו קימים ואם הקריב דמיה בתוך שלשים יום מביא בהן כמו שנדר ואם הקריבו לאחר שלשים יום מביא כמו שנדר

היתה לו בהמה מעברת ואמר אם תלד זכר הרי הוא עולה ואם היא נקבה זבחי שלמים ילדה זכר יקרב עולה ילדה נקבה תקרב זבחי שלמים ילדה זכר ונקבה הזכר יקרב עולה והנקבה זבחי שלמים ילדה שני זכרים אחד יקרב עולה והשני ימכר לצרכי עולה ודמיו חלין וכן אם ילדה שתי נקבות אחת תקרב שלמים ושניה תמכר לצרכי שלמים ודמיה חלין ילדה טמטום ואנדרוגינוס אינן קדשים והרי הן חלין כמו שבארנו והמקדיש עבר במעי בעלת מום וכיוצא בה הרי זה קדוש

הנודר גדול והביא קטן לא יצא קטן והביא גדול יצא כיצד אמר הרי עלי עולה או שלמים כבש והביא איל או שנדר עגל והביא שור גדי והביא שעיר יצא

נדר עולה מן הכבשים או מן האילים והביא פלגס הרי זה ספק אם יצא ידי נדרו או לא יצא וכן הנודר עולת עוף מן התורים או מן בני היונה והביא תחלת הצהוב שבזה ושבזה הרי זה ספק נדר שחר והביא לבן לבן והביא שחר זכר והביא נקבה נקבה והביא זכר לא יצא

הנודר סתם מביא מן הגדולים שבמין שנדר ואם אותו המקום רגילין לקרות בסתם לאחד מן המינין מביא כאנשי המקום כיצד נדר עולה מן הבקר יביא שור אמר הרי עלי עולה אם דרך אנשי המקום לקרות עולה סתם אפלו לעולת העוף מביא פרדה אחת תור או בן יונה ואם דרכן שאין קורין עולה סתם אלא לעולת בקר יביא שור וכן כל כיוצא בזה

מי שנדר שור או איל או כבש או עגל וכיוצא בהם לא יביא כחוש ביותר שבאותו המין מפני שדמיו מועטין ואינו חיב להביא היפה השמן ביותר שאין שם למעלה ממנו אלא יביא הבינוני ואם הביא הכחוש יצא ידי נדרו

האומר הרי עלי שור שוה מנה יביא שור ששוה מנה באותו מקום חוץ מנסכיו הביא שנים במנה לא יצא

האומר שור זה עולה ונפל בו מום אם רצה יביא בדמיו שנים ואפלו הביא בדמיו איל אחד יצא אמר שני שורים אלו עולה ונפל בהם מום אם רצה יביא בדמיהם אחד איל זה עולה ונפל בו מום אם רצה יביא בדמיו כבש וכן אם נדר כבש ונפסל אם רצה יביא בדמיו איל

אמר הרי עלי עולה והפריש שור ונגנב פוטר עצמו בשה אמר שור זה ודמיו עלי עולה הקבע ואם נפסל לא יביא בדמיו אלא שור

האומר אחד מכבשי הקדש ואחד משורי הקדש והיו לו שנים הגדול שבהן הקדש היו שלשה הגדול שבהן הקדש וחוששין לבינוני כיצד יעשה ימתין לבינוני עד שיפל בו מום ותחול הקדשה על הגדול לבדו ואם אמר שור שבשורי הקדש הגדול שבהם הקדש ואין חוששין לבינוני

פרש אחד מהן ושכח או שאמר לו אביו אחד מהן הקדש הרי זה מקדיש גדול שבהן ואחר כך יצא ידי חובתו וכן הנודר עולה מן הבקר וקבע נדרו ושכח מה קבע אם שור אם עגל הרי זה יביא שור וכן אם קבע בכבשים ושכח מה קבע יביא איל קבע בעזים ושכח יביא שעיר שכח באיזה מין מן הבהמה קבע עולתו יביא שור ואיל ושעיר ואם נסתפק לו שמא קבע עולתו בעוף יוסיף תור ובן יונה

נדר תודה או שלמים וקבע נדרו בבקר ושכח במי קבעו יביא פר ופרה וכן אם נסתפק לו בכבשים יביא איל ורחל נסתפק לו בעזים יביא שעיר ושעירה שכח באי זה מין קבע נדרו מביא פר ופרה איל ורחל שעיר ושעירה האומר הרי עלי עולת עוף מביא תור או בן יונה פרש ושכח באי זה מין קבע נדרו מביא תור ובן יונה

האומר הרי עלי למזבח יביא קמץ לבונה שאין לך דבר שקרב כלו למזבח כמות שהוא אלא לבונה פרש נדרו ושכח מה פרש יביא מכל דבר שקרב כלו למזבח לפיכך מביא עולת בהמה ועולת העוף ומנחת נסכים ולבונה ויין בפני עצמו

אמר הרי עלי בסלע למזבח יביא כבש שאין לך דבר שקרב בסלע למזבח אלא כבש פרש ושכח מה שפרש יביא בסלע מכל דבר ודבר שקרב למזבח

האומר הרי עלי לבונה לא יפחת מקמץ הרי עלי עצים לא יפחת משני גזרים עבין כמחוקות וארכן אמה הרי עלי עץ מביא גזר אחד ארכו אמה ואם רצה להביא דמי העצים יביא

מי שנדר או התנדב שמן כיצד עושין בו קומץ ממנו קמץ ונותן עליו מלח וזורקו על גבי האשים והשאר נאכל לכהנים כשירי מנחות וכיצד עושין ביין הבא בפני עצמו נותן עליו מלח ומנסכו כלו על גבי השיתין ככל הנסכים והלבונה הבאה בפני עצמה נותן עליה מלח וכלה לאשים

מי שנדר נדר לא יביאנו ממעות מעשר שני שהרי נתחיב בקרבן זה וכל המחיב בקרבן לא יביא קרבנו אלא מן החלין

אמר הרי עלי תודה מן החלין ולחמה מן המעשר לא יביא לחמה אלא מן החלין שהרי נדר בקרבן תודה והתודה אינה באה אלא עם הלחם מן החלין

פרש ואמר הרי עלי להביא תודה ממעות מעשר שני ולחמה מן החלין יש לו להביא כמו שנדר ואם הביא הכל מן החלין יצא וכן אם פרש ואמר הרי עלי תודה היא ולחמה מן המעשר יביא ולא יביא לחמה מחטי מעשר שני אלא ממעות מעשר שני כמו הבהמה שהיא ממעות מעשר שני ואף על פי שפרש שיביא לחמה מן המעשר לא יביא נסכיה ממעות מעשר שני שאין הנסכים באין לעולם אלא מן החלין כמו שבארנו לפי שנאמר בהן  "והקריב המקריב קרבנו" עד שיהיו משלו ולא יהיה בהן צד לגבוה כלל

הנודר מנחה מאפה תנור לא יביא מאפה כפח ולא מאפה רעפים ולא מאפה יורות הערביים

האומר הרי עלי במחבת והביא במרחשת במרחשת והביא במחבת מה שהביא הביא וידי חובתו לא יצא ואם אמר זו להביא במרחשת והביאה במחבת או במחבת והביאה במרחשת הרי זו פסולה וכן כל כיוצא בזה וכן האומר הרי עלי שני עשרונות להביאן בכלי אחד והביאן בשני כלים בשני כלים והביאן בכלי אחד מה שהביא הביא וידי חובתו לא יצא שנאמר  "כאשר נדרת לה'"

אמר אלו להביא בכלי אחד והביא בשני כלים או להביא בשני כלים והביא בכלי אחד הרי אלו פסולין לא קבען בשעת הנדר אלא אמר הרי עלי שני עשרונות ובשעת הפרשה קבען והפרישן בשני כלים וחזר והביאן בכלי אחד הרי אלו כשרים שנאמר  "כאשר נדרת" ולא כאשר הפרשת אמר הרי עלי שני עשרונות להביא בכלי אחד והביאן בשני כלים אמרו לו בכלי אחד נדרת הקריבם בשני כלים הרי אלו פסולין הקריבם בכלי אחד הרי אלו כשרים

אמר הרי עלי שני עשרונות להביא בשני כלים והביא בכלי אחד אמרו לו בשני כלים נדרת הקריבן בשני כלים הרי אלו כשרים הקריבן בכלי אחד הרי אלו כשתי מנחות שנתערבו

האומר הרי עלי מנחה יביא אחת מחמשת מיני מנחות הבאות בנדר ונדבה אמר הרי עלי מנחות יביא שני  מנחות מחמשתן אמר הרי עלי מין מנחות יביא שני מנחות ממין אחד הרי עלי מיני מנחות יביא שתי מנחות משני מינים וכן אם אמר מיני מנחה יביא שני מינין קבע נדרו במין מהן ושכחו מביא חמשתן

אין היחיד מביא מנחה בכלי אחד יותר מששים עשרון ואם נדר יותר מששים מביא ששים בכלי אחד והשאר בכלי שני שאין יכולין להבלל כאחד אלא ששים אבל יתר על ששים אין נבללין אף על פי שאין הבלילה מעכבת כמו שבארנו אמרו חכמים כל הראוי לבילה אין הבילה מעכבת בו וכל שאינו ראוי לבילה הבילה מעכבת בו

אמר הרי עלי מאה ועשרים ואחד עשרון מביא מאה ועשרים בשני כלים ששים בכל כלי ומביא עשרון אחד בכלי השלישי אמר הרי עלי עשרון יביא עשרון אחד הרי עלי עשרונות יביא שנים פרש נדרו ושכח כמה עשרון פרש יביא ששים עשרון בכלי אחד שכח כמה עשרון פרש ובאי זה מין קבעו הרי זה מביא ששים עשרון מכל מין ומין מחמשתן

קבע נדרו ושכח כמה עשרונות נדר ובכמה כלים נדר הרי זה מביא מאחד ועד ששים בששים כלים כיצד מביא עשרון אחד בכלי ראשון ושני עשרונים בכלי שני ושלשה עשרונים בשלישי עד שיהיו עד ששים עשרון בכלי האחרון ואם שכח אף באי זה מין קבע מביא על סדר זה ששים כלים מכל מין ונמצא מביא מכל מין אלף ושמונה מאות ושלשים עשרון

האומר הרי עלי מנחת שעורים או מנחת חצי עשרון או מנחת בלא שמן ולבונה הרי זה פטור שלא התנדב דבר שכמוהו מקריבין אמר הרי עלי מנחה מן השעורים או מן העדשים או מנחה בלא שמן ולבונה או מנחה חצי עשרון שואלין אותו אם אמר לא נדרתי אלא על דעת שמתר להקריב כזה ואלו ידעתי שאין מקריבין אלא עשרון שלם סלת בשמן ולבונה לא הייתי נודר הרי זה פטור ואם אמר אלו הייתי יודע הייתי נודר כדרך שמקריבין הרי זה חיב להקריב כדרך שמקריבין

נדר עשרון ומחצה ואמר אלו הייתי יודע הייתי נודר כדרך המתנדבין הרי זה מביא שנים אמר הרי עלי קמח או הרי עלי חצי עשרון ולא הזכיר שם מנחה הרי זה פטור כמי שלא נדר מעולם וכן האומר הרי עלי תודה בלא לחם וזבח בלא נסכים הרי זה פטור ואם אמר אלו הייתי יודע שאין מקריבין כך הייתי נודר כדרך הנודרין הרי זה חיב להקריב כדרך המקריבין

האומר הרי עלי לחמי תודה יביא תודה ולחמה שהדבר ידוע שאין מקריבין לחם בלא תודה וסוף הקרבן הזכיר אמר הרי עלי לחם לפטר תודתו של פלוני יביא לחם תודה עם תודת חברו

מתנדב או נודר אדם יין בפני עצמו ואין מתנדבין לוג יין ולא שני לוגין שאין בנסכים לא לוג ולא שנים ואין מתנדבין חמשה שאין חמשת לוגין ראויין לא לנסכי בהמה אחת ולא לנסכי שתי בהמות אבל מתנדבין שלשה וארבעה וששה ומששה ומעלה מפני שהן ראויין לנסכי בהמות

כיצד נדר שבעה הרי הן כנסכי כבש ואיל נדר שמונה הרי אלו כנסכי שני אילים תשעה כנסכי שור וכבש או כנסכי שלשה כבשים נדר עשרה הרי אלו כנסכי שור ואיל או שני כבשים ואיל וכן עד לעולם

נדר חמשה לוגין אומרין לו השלם ששה שהרי קבען לקרבן אבל אם נדר לוג או שנים פטור שהרי אינן ראויין כלל לא הן ולא מקצתן ואין מתנדבין ולא נודרין פחות מלוג שמן שאין לך מנחה פחותה מעשרון והיא צריכה לוג אחד שמן

האומר הרי עלי יין לא יפחת משלשה לוגין הרי עלי שמן לא יפחת מלוג פרש נדרו ושכח כמה לוג נדר מן היין או מן השמן יביא ארבעים ומאה לוג שאין לך יום שמקריבין בו הצבור קרבנות מרבות יותר מיום טוב הראשון של חג שחל להיות בשבת והיו הנסכים בו מאה וארבעים לוג שמן וכמותם יין כמו שיתבאר בהלכות תמידין ומוספין

כל הקרבנות כלן בין קרבנות בהמה ועוף בין קרבנות מנחות מצות עשה להקריבן בבית הבחירה שנאמר  "ושם תעשה כל אשר אנכי מצוך" וכן מצות עשה להיות כל אדם מטפל ומביא קרבנות בהמה שנתחיב להקריבן מחוצה לארץ לבית הבחירה שנאמר  "קדשיך אשר יהיו לך ונדריך תשא" וגו' מפי השמועה למדו שאינו מדבר אלא בקדשי חוצה לארץ שהוא מטפל בהם עד שיביאם לבית הבחירה 
המקריב קרבן חוץ לעזרה בטל מצות עשה ועבר על לא תעשה שנאמר  "השמר לך פן תעלה עלתיך בכל מקום אשר תראה" ואם הקריב במזיד חיב כרת שנאמר  "אשר יעלה עלה או זבח"  "ואל פתח אהל מועד לא הביאו" "ונכרת מעמיו" בשוגג מביא חטאת קבועה 
וכן השוחט קדשים חוץ לעזרה אף על פי שלא העלם אם היה מזיד חיב כרת שנאמר  "אשר ישחט שור או כשב או עז" וגו'  "דם יחשב לאיש ההוא דם שפך ונכרת" ואם שחט בשוגג מביא חטאת קבועה 
והיכן הזהיר על השחיטה בחוץ בהקש נאמר  "שם תעלה עלתיך" ונאמר  "ושם תעשה כל אשר אנכי מצוך" מה העליה בחוץ שענש עליה הזהיר עליה בפרוש שנאמר  "השמר לך פן תעלה עלתיך" אף עשיה שבכלל השחיטה שענש עליה בפרוש הרי הוא מזהר עליה שלא ענש הכתוב אלא אם כן הזהיר 
השוחט קדשים והעלם בחוץ חיב שתים אחת על השחיטה ואחת על העליה שחט בפנים והעלה בחוץ חיב על העליה וכן אם שחט בחוץ והעלה בפנים חיב על השחיטה 
אינו חיב אלא על שחיטת קדשים הראויין לקרב לגבי מזבח אבל השוחט בחוץ אחד מאסורי מזבח או מחטאות המתות הרי זה פטור שנאמר  "לפני משכן ה'" וכל שאינו ראוי לבוא אל משכן ה' אין חיבין עליו 
שחט בחוץ מחסר זמן בגופו או בבעלים הואיל ואינו ראוי עתה לבוא בפנים פטור 
אי זהו מחסר זמן בגופו בהמה בתוך שבעת ימי הלידה ותורין שלא הגיע זמנן ואותו ואת בנו שנשחט אחד מהם היום שאין השני ראוי עד למחר 
ואי זהו מחסר זמן בבעלים קרבן שעדין לא הגיע זמן בעליו להקריבו כיצד הזב והזבה והיולדת ששחטו חטאתם בחוץ  ימי ספירה פטורין וכן מצרע ששחט חטאתו ואשמו בחוץ בתוך ימי הספירה פטור שעדין לא נראו בעלי הקרבנות האלו לכפרה אבל אם שחטו עולותיהן בחוץ בתוך ימי הספירה חיבין שהעולה דורון היא והחטאת והאשם היא עקר הכפרה וכן נזיר ששחט חטאתו בחוץ בתוך ימי נזירותו פטור הקריב עולתו או שלמיו בחוץ חיב שהחטאת היא המעכבתו והיא עקר הנזירות 
אשם תלוי וחטאת העוף הבאה על הספק שהקריבן בחוץ פטור שהרי לא נקבע האסור אשם מצרע ששחטו בחוץ שלא לשמו חיב הואיל ושלא לשמו ראוי בפנים וכשר כמו שיתבאר וכל קרבן שהוא פטור על שחיטתו בחוץ כך הוא פטור על העלאתו 
שני שעירי יום הכפורים ששחטם בחוץ אם עד שלא התודה עליהם חיב כרת על שניהן הואיל וראויין לבוא לפני השם לודוי ואם אחר שהתודה פטור על המשתלח שהרי אינו ראוי לבוא לפני השם 
השוחט שלמים בחוץ קדם שיפתחו דלתות ההיכל פטור שהרי הן מחסרים מעשה ואחר כך יהיו ראויין לקרב לפני השם כמו שבארנו והשוחט את הפסח בחוץ אפלו בשאר ימות השנה בין לשמו בין שלא לשמו חיב שהפסח בשאר ימות השנה שלמים הוא 
בהמת חלין שעברה קדשי מזבח אסור לשחטה בחוץ ואם שחטה אינו לוקה מפני שאינה ראויה לבוא לפני השם 
גנב והקדיש ואחר כך שחט בחוץ חיב ומאימתי העמידוה ברשותו כדי לחיבו עליה כרת משעה שהקדישה והוא ששחטה אחר יאוש אבל לפני יאוש אינה קדושה 
היתה הבהמה כלה בחוץ וצוארה בפנים ושחט חיב שנאמר  "אשר ישחט שור או כבש או עז במחנה או אשר ישחט מחוץ למחנה" אחד השוחט במקדש וצוארה בפנים ושאר גוף הבהמה בחוץ או שהיה גופה בפנים וצוארה בחוץ חיב עד שתהיה הבהמה כלה במקדש שנאמר  "ואל פתח אהל מועד לא יביאנו" אבל השוחט בגגו של היכל אף על פי שאינו ראוי לזביחה כלל הרי זה פטור 
שנים שאחזו בסכין ושחטו בחוץ פטורין שנאמר אשר ישחט  "או אשר ישחט" אחד ולא שנים ואחד ששחט בחוץ אף על פי שלא נתכון לשחט קדשים אלו לה' הרי זה חיב שנאמר  "דם יחשב לאיש ההוא דם שפך" אף על פי שזה הדם במחשבתו כדם הנשפך לא כקרבן הרי זה חיב 
השוחט בחוץ בלילה חיב הואיל והשחיטה בלילה כשרה בחוץ וכן אם העלה בלילה מזה ששחט בחוץ בלילה חיב על העלאה אבל אם שחט בפנים בלילה והעלה בחוץ פטור לפי שלא העלה אלא דבר פסול שאין לך שחיטה כשרה בלילה במקדש וכן אם קבל בכלי חל בפנים וזרק בחוץ פטור 
וכן המולק את העוף בחוץ פטור ואם העלהו פטור מלק בפנים והעלה בחוץ חיב על העלאה שחט בפנים והעלהו בחוץ פטור שלא העלה אלא דבר שאינו ראוי לקרב שחט את העוף בחוץ והעלהו בחוץ חיב שתים שהשחיטה בחוץ כשרה והרי היא כמליקה בפנים 
אין המעלה בחוץ חיב עד שיעלה לראש המזבח שיעשה בחוץ אבל אם העלה על הסלע או על האבן פטור שאין קרוי קרבן אלא על המזבח ואף על פי שהוא בחוץ שנאמר  "ויבן נח מזבח" ואינו חיב עד שיעלה לשם שנאמר  "לעשות אתו לה'" עד שיתכון לשם

אינו חיב אלא על העלאת דבר הראוי לאשים ולמזבח כגון העולה שנאמר  "אשר יעלה עלה או זבח" מה עולה שראויה לאשים אף כל שראוי לאשים הוא שחיבין על העלאתו בחוץ

מכאן אמרו הזורק את הדם או המקטיר איברי עולה או אימורין או קמץ או לבונה או קטרת או מנחת כהנים או מנחת נסכים או המנסך שלשה לוגין יין או מים בחוץ חיב שנאמר  "לא יביאנו לעשות אתו" כל המתקבל בפנים חיבין עליו בחוץ

אבל הזורק שירי הדם בחוץ אפלו שירי דמים הפנימים פטור שזריקת שירי הדם שירי מצוה הם ואינן מעכבין וכן המנסך יין או מים פחות משלשה לוגין בחוץ פטור בין בחג בין בשאר ימות השנה הואיל וחסר השעור הרי אינן ראויין להתקבל בפנים וכן המעלה מבשר חטאת מבשר אשם מבשר שלמים בין של יחיד בין של צבור משירי מנחות משתי הלחם מלחם הפנים בחוץ פטור שכל אלו ראויין לאכילה לא לאשים

המעלה את הבהמה כלה בחוץ חיב מפני האימורין ואף על פי שלא הפרישן אין בשר הזבח חוצץ וכאלו הקטיר האימורים בפני עצמן אבל המעלה מנחה שלא נקמצה פטור שאין הקמץ ברור ומבדל קמצה וחזר קמצה לתוכה והקריב כלה בחוץ חיב

היוצק והבולל והפותת והמולח והמניף והמגיש והמסדר את השלחן והמטיב את הנרות והקומץ והמקבל דמים בחוץ פטור לפי שכל אחד מאלו אינו גמר עבודה ונאמר  "אשר יעלה עלה או זבח" מה העלאה שהיא גמר עבודה אף כל שהוא גמר עבודה חיבין עליו

פרה אדמה ששרפה חוץ ממקום שרפתה וכן שעיר המשתלח שהקריבו בחוץ אחר שהתודה עליו פטור שנאמר  "ואל פתח אהל מועד לא יביאנו" כל שאינו ראוי לבוא אל פתח אהל מועד אין חיבין עליו אבל קדשים פסולין שהיה פסולן בקדש אם העלה מהן בחוץ חיב כיצד כגון הלן והיוצא והטמא ושנפסל במחשבת העובד שכלן נשרפין כמו שיתבאר בהלכות פסולי המקדשין אם עבר והעלה מהם בחוץ חיב שנאמר  "לעשות אתו לה'" כל הנעשה לה' חיבין עליו ואלו נעשו לשם

כל דבר שחיבין על העלאתו בחוץ כיון שהעלה ממנו כזית בחוץ חיב בין שהעלה בפנים תחלה ושיר ממנו כזית והעלהו בחוץ בין שהניח הכל בפנים ולקח ממנו כזית והעלהו בחוץ אבל אם חסר אותו דבר הקרב כל שהוא בפנים והעלה שאריתו בחוץ פטור

כיצד הקמץ או הלבונה והאימורין והעולה ומנחה הנשרפת והנסכין שחסרו מקצתם בפנים והקריב שאריתן בחוץ פטור שהרי נאמר  "לעשות אותו" על השלם הוא חיב ואינו חיב על החסר הוציאו שלם וחסר בחוץ והעלהו הרי זה ספק לפיכך אינו לוקה

העלה איבר שאין בו כזית בשר והיה העצם משלימו לכזית חיב מפני שהוא מחבר היה מלח משלימו לכזית הרי זה ספק לפיכך אינו לוקה ועולה ואימוריה מצטרפין לכזית

העלה וחזר והעלה חיב על כל איבר ואיבר זרק הדם והעלה האיברים חיב שתים שהרי חלק הכתוב בין מעלה לעושה שהרי נאמר  "אשר יעלה עלה" ונאמר  "לעשות אותו" העלה איבר חסר פטור שנאמר לעשות אתו על השלם הוא חיב

שנים ששחטו פטורים שנים שאחזו באיבר והעלוהו בחוץ חיבין שנאמר  "איש איש"  "אשר יעלה עלה" אפלו איש ואיש שהעלו חיבין

הזורק מקצת מתנות בחוץ חיב המקבל דם חטאת בכוס אחד נתן ממנו בחוץ וחזר ונתן בפנים חיב על הניתן בחוץ שהרי כלו ראוי לקרב בפנים ואם נתן ממנו בפנים וחזר ונתן בחוץ פטור מפני שהן שירים אבל אם קבל בשני כוסות בין שנתן שניהן בחוץ או אחד בחוץ ואחד בפנים או אחד בפנים ואחד בחוץ הרי זה חיב

הקמץ והלבונה של מנחה שהקריב אחד מהן בחוץ או הקריב האחד בפנים והשני בחוץ חיב וכן שני בזיכי לבונה של לחם הפנים שהקריב אחד מהן בחוץ או אחד בפנים והשני בחוץ חיב

מי ששחט קדשים בזמן הזה והעלם חוץ לעזרה חיב מפני שהוא ראוי לקרב בפנים שהרי מתר להקריב אף על פי שאין בית מפני שקדשה ראשונה קדשה לשעתה וקדשה לעתיד לבוא

השוחט קדשי נכרים בחוץ חיב וכן המעלה אותן בחוץ והנכרים מתרין להקריב עולות לשם בכל מקום והוא שיקריבו בבמה שיבנו ואסור לסיען ולעשות שליחותן שהרי נאסר עלינו להקריב בחוץ ומתר להורות להם וללמדם היאך יקריבו לשם האל ברוך הוא
