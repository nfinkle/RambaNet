מי שפתה בתולה קונסין אותו משקל חמשים סלעים של כסף מזקק והוא הנקרא קנס וכן אם אנס אותה וקנס זה מצות עשה של תורה שנאמר "ונתן האיש השוכב עמה לאבי הנערה חמשים כסף" 
ואי זה הוא מפתה ואי זה הוא אונס מפתה לרצונה אונס שבא עליה בעל כרחה כל הנבעלת בשדה הרי זו בחזקת אנוסה ודנין אותה בדין אנוסה עד שיעידו העדים שברצונה נבעלה וכל הנבעלת בעיר הרי זו בחזקת מפתה מפני שלא זעקה עד שיעידו העדים שהיא אנוסה כגון ששלף לה חרב ואמר לה אם תזעקי אהרג אותך 
המפתה שלא רצתה להנשא למפתה או שלא רצה אביה לתנה לו או שלא רצה הוא לכנס הרי זה נותן קנס והולך ואין כופין אותו לכנס ואם רצו וכנסה אינו משלם קנס אלא כותב לה כתבה כשאר הבתולות אבל האנוסה שלא רצתה היא או אביה להנשא לאונס הרשות בידם ונותן קנס והולך רצתה היא ואביה ולא רצה הוא כופין אותו וכונס ונותן קנס שנאמר "ולו תהיה לאשה" הרי זו מצות עשה אפלו היא חגרת או סומא או מצרעת כופין אותו לכנס ואינו מוציא לרצונו לעולם שנאמר "לא יוכל לשלחה כל ימיו" הרי זו מצות לא תעשה 
ואין לה כתבה שלא תקנו חכמים כתבה לאשה אלא כדי שלא תהיה קלה בעיניו להוציאה וזה אינו יכול להוציאה 
היתה אנוסה זו אסורה עליו אפלו מחיבי עשה ואפלו שניה הרי זה לא ישאנה וכן אם נמצא בה דבר זמה אחר שכנס הרי זה יגרשנה שנאמר "ולו תהיה לאשה" אשה הראויה לו 
כהן גדול שאנס בתולה או שפתה אותה הרי זה לא יכנס מפני שהוא מצוה לקח את הבתולה ובשעה שישא זו אינה בתולה ואם כנס יוציא בגט 
אף על פי שנאמר באונס "לא יוכל לשלחה" כיון שקדמו עשה שנאמר "ולו תהיה לאשה" הרי זה נתקו לעשה ונמצאת זו מצות לא תעשה שנתקה לעשה שאין לוקין עליה אלא אם לא קים עשה שבה כמו שיתבאר בהלכות סנהדרין לפיכך האונס שעבר וגרש כופין אותו להחזיר ואינו לוקה מתה גרושתו קדם שיחזירנה או נתקדשה לאחר או שהיה כהן שאסור בגרושה הרי זה לוקה שהרי עבר על לא תעשה ואינו יכול לקים עשה שבה 
אין האונס או המפתה חיב בקנס עד שיבוא עליה ובעדים ואינו צריך התראה ומאימתי יהיה לבת קנס מאחר שלש שנים גמורות עד שתבגר נבעלה בתוך שלש שנים אין ביאתה ביאה בא עליה משבגרה אין לה קנס שנאמר "נערה בתולה" לא הבוגרת 
ואחת שיש לה אב ואחת שאין לה אב יש לה קנס ואלו שאין להן קנס הבוגרת והממאנת והאילונית והשוטה והחרשת ומי שיצא עליה שם רע בילדותה ובאו שנים והעידו שתבעה אותן לזנות עמה והמגרשת מן הנשואין ועדין היא נערה בתולה אבל המגרשת מן הארוסין אם נאנסה יש לה קנס וקנסה לעצמה ואם נתפתתה אין לה קנס 
הגירת והשבויה והמשחררת אם נתגירה ונפדית ונשתחררה והיא בת שלש שנים או פחות יש לה קנס ואם היתה בת שלש שנים ויום אחד כשנתגירה או כשנפדית או כשנשתחררה אין לה קנס הואיל וביאתן ביאה הרי הן כבעולות 
היתה בתולה זו אסורה על האונס או המפתה אם היתה אחת מחיבי כרתות כגון אחותו או דודתו והנדה וכיוצא בהן או שהיתה מחיבי לאוין אם התרו בו הרי זה לוקה ואינו משלם קנס שאין אדם לוקה ומשלם ואם לא היתה שם התראה הואיל ואינו חיב מלקות הרי זה משלם קנס 
היתה מחיבי עשה או שניה וכיוצא בהן שאסורה מדברי סופרים בין התרו בו בין לא התרו בו חיב בקנס שאין כאן מלקות 
היתה מחיבי מיתת בית דין כגון בתו ואשת בנו וכיוצא בהן בין התרו בו בין לא התרו בו פטור מן הקנס שנאמר "ולא יהיה אסון ענוש יענש" הא אם היה שם אסון אין שם ענש ואף על פי שהריגת האשה בשגגה שהרי לא נתכונו לה שנאמר "כי ינצו אנשים ונגפו אשה" הא למדת שלא חלק הכתוב באסון בין שוגג למזיד לפטרו מן התשלומין והרי הוא אומר "מכה נפש בהמה ישלמנה" "ומכה אדם יומת" מה מכה נפש בהמה לא חלק הכתוב בין שוגג למזיד לחיבו בתשלומין אף מכה נפש אדם לא חלק הכתוב בין שוגג למזיד לפטרו מן התשלומין 
וכן הדין לכל עברה שיש בה מיתת בית דין שאין בה תשלומין 
בא עליה ומתה הרי זה פטור מן הקנס שנאמר "ונתן האיש השכב עמה לאבי הנערה" לא לאבי המתה והוא שתמות קדם שתעמד בדין 
חמשים כסף של קנס הם דמי הנאת שכיבה בלבד וחיב המפתה לתן בשת ופגם יותר על הקנס הקצוב בתורה יתר עליו האונס שהוא נותן את הצער שהנבעלת ברצונה אין לה צער ואנוסה יש לה צער וכן הוא אומר באנוסה "תחת אשר ענה" 
נמצא המפתה משלם שלשה דברים קנס ובשת ופגם והאונס ארבעה קנס ובשת וצער ופגם 
קנס שוה בכל אחד הבא על בת כהן גדול ואחד הבא על בת גר או ממזר קנסה חמשים כסף אבל הבשת והפגם והצער אינן שוין לכל וצריכין שומא 
כיצד שמין הבשת הכל לפי המביש והמתביש שאינו דומה מביש נערה חשובה וממשפחה מיחסה למביש קטנה עניה בזויה ואינו דומה מתביש מאדם חשוב וגדול למתביש מאחד מהנבלים וקל מן הקלים 
ולפי זה רואין הדינין מעלתו ומעלתה ושמין כמה ממון ראוי לאביה ולמשפחתה לתן ולא יארע להן דבר זה מאדם זה וכמוהו חיב לשלם 
פגם לפי יפיה רואין אותה כאלו היא שפחה נמכרת בשוק כמה היא שוה בעולה וכמה היתה שוה בתולה שאדם רוצה לקנות שפחה בתולה לתנה לעבדו שהוא רוצה בהניתו וטובתו ורואין כמה פחתה וישלם צער לפי קטנותה ובנין גופה ולפי שניו וגופו אומדין כמה האב רוצה לתן ולא תצטער זו מזה ויתן 
המפתה נותן בשת ופגם מיד ואינו נותן הקנס אלא אם כן לא נשאה שנאמר "ואם מאן ימאן אביה לתתה לו כסף ישקל" אבל האונס נותן ארבעה דברים מיד וכונס לפיכך כשתרצה להתגרש או תתאלמן אין לה כלום 
באו עליה שנים אחד כדרכה ואחד שלא כדרכה זה שבא עליה שלא כדרכה אם הוא ראשון חיב בבשת ופגם ואם הוא אחרון חיב בבשת בלבד שכבר נפגמה וזה שבא עליה כדרכה בין ראשון בין אחרון חיב בקנס ובשאר הדברים אבל אין בשת ופגם של בת שלא נבעלה כלל כבשת ופגם זו שנבעלה שלא כדרכה 
כבר הודענו הבנות שאין להן קנס ועשר הן הבוגרת והממאנת והמגרשת והאילונית והשוטה והחרשת והגירת והשבויה והמשחררת והיוצא עליה שם רע ושאר הבנות יש להן קנס 
כל בת שיש לה קנס יש לה בשת ופגם ואם היתה אנוסה יש לה צער וכל בת שאין לה קנס כך אין לה לא בשת ולא פגם אם נתפתתה וכן אם נאנסה חוץ מבוגרת וממאנת ושוטה וחרשת 
כיצד האונס את הבוגרת ואת הממאנת אף על פי שאין להן קנס יש להן בשת ופגם וצער והאונס שוטה או חרשת משלם צער בלבד אבל המפתה את כלן פטור מכלום 
אין אדם משלם קנס בכל מקום בהודאת פיו אלא על פי עדים לפיכך האומר אנסתי או פתיתי בתו של פלוני אינו משלם קנס אבל משלם בשת ופגם בהודאת פיו וכן בת שתבעה איש בדין ואמרה לו אנסת או פתית אותי והוא אומר לא היו דברים מעולם הרי זה נשבע שבועת הסת שאלו הודה היה משלם לה בשת ופגם וצער על פי עצמו 
אמרה לו אנסת אותי והוא אומר לא כי אלא פתיתי הרי זה נשבע שבועת התורה על דמי הצער ומשלם בשת ופגם שהרי הודה במקצת הטענה כמו שיתבאר במקומו 
שלשה דברים של מפתה וארבעה של אונס הרי הן של אב שכל שבח נעורים לו ואם אין לה אב הרי הן של עצמה 
מפתה או אנוסה שלא תבעה עד שבגרה או עד שנשאת או עד שמת האב הארבעה דברים או השלשה שלה עמדה בדין ותבעה אותו ואחר כך בגרה או שנשאת הרי הן של אב ואם מת האב אחר עמידתה בדין הרי הן של אחין שהן יורשי האב שמעת שעמדה בדין זכה בהן האב 
הבת שנתארסה ונתגרשה קנסה לבדו לעצמה נאנסה או נתפתתה ואחר כך נתקדשה לאחר קנסה ושאר הדברים לאביה שאין הארוסין מוציאין מרשות אב 
אני אומר שזה שנאמר בתורה "אל תחלל את בתך להזנותה" שלא יאמר האב הואיל ולא חיבה תורה מפתה ואונס אלא שיתן ממון לאב הריני שוכר בתי הבתולה לזה לבוא עליה בכל ממון שארצה או אניח זה לבוא עליה בחנם שיש לו לאדם למחל ממונו לכל מי שירצה לכך נאמר אל תחלל את בתך שזה שחיבה תורה לאונס ולמפתה ממון ולא מלקות בשארע הדבר מקרה שלא מדעת אביה ולא הכינה עצמה לכך שדבר זה אינו הווה תמיד ואינו מצוי אבל אם הניח בתו הבתולה מוכנת לכל מי שיבוא עליה גורם שתמלא הארץ זמה ונמצא האב נושא בתו והאח נושא אחותו שאם תתעבר ותלד לא יודע בן מי הוא והמכין בתו לכך הרי היא קדשה ולוקה הבועל והנבעלת משום "לא תהיה קדשה" ואין קונסין אותו שלא חיבה תורה קנס אלא לאונס ומפתה אבל זו שהכינה עצמה לכך בין מדעתה בין מדעת אביה הרי זו קדשה ואסור קדשה אחד הוא בין בבתולה בין בבעולה לפיכך אמרו חכמים שהיוצא עליה שם רע בילדותה אין לה קנס כמו שבארנו שהרי זו בחזקת שהפקירה עצמה לדבר זה ברצונה 
המוציא שם רע על בת ישראל ונמצא הדבר שקר לוקה שנאמר "ויסרו אתו" ואזהרה שלו מ "לא תלך רכיל בעמיך" ונותן לאביה משקל מאה סלעים כסף מזקק ואם היתה יתומה הרי הם של עצמה 
והמוציא שם רע על הקטנה או על הבוגרת פטור מן הקנס ומן המלקות ואינו חיב עד שיוציא על הנערה שנאמר "והוציאו את בתולי הנערה" נערה מלא דבר הכתוב 
אין דנין דין זה אלא בפני הבית ובית דין של עשרים ושלשה מפני שיש בדין מוציא שם רע דיני נפשות שאם נמצא הדבר כמו שנאמר הרי זו נהרגת אבל האונס והמפתה דנין בהן בכל זמן בשלשה כמו שיתבאר בהלכות סנהדרין 
ומצות עשה של תורה שתשב אשת מוציא שם רע תחתיו לעולם שנאמר "ולו תהיה לאשה" אפלו עורת או מכת שחין ואם גרשה עבר על לא תעשה שנאמר "לא יוכל לשלחה כל ימיו" וכופין אותו ומחזיר ואינו לוקה כמו שבארנו באונס ואם קדם אחד וקדשה או שמתה או שהיה כהן שאסור בגרושה הרי זה לוקה על גרושיה 
נמצא בה דבר זמה או שנמצאת אסורה עליו מחיבי לאוין או מחיבי עשה ואפלו שניה הרי זה יגרשנה בגט שנאמר "ולו תהיה לאשה" אשה הראויה לו ולמה לא יבא עשה וידחה את לא תעשה בין במוציא שם רע בין באונס וישא זו האסורה לו שהרי אפשר שלא תרצה היא לישב ונמצא עשה ולא תעשה קימין 
כיצד הוצאת שם רע הוא שיבוא לבית דין ויאמר נערה זו בעלתי ולא מצאתי לה בתולים וכשבקשתי על הדבר נודע לי שזנתה תחתי אחר שארסתיה ואלו הם עדי שזנתה בפניהם ובית דין שומעין דברי העדים וחוקרין עדותן אם נמצא הדבר אמת נסקלת ואם הביא האב עדים והוזמו העדים שהביא הבעל ונמצא שהעידו שקר יסקלו וילקה הוא ונותן מאה סלעים ועל זה נאמר "ואלה בתולי בתי" אלו העדים שיזימו עדי הבעל חזר הבעל והביא עדים אחרים והזימו עדי האב הרי הנערה ועדי אביה נסקלין על זה נאמר "ואם אמת היה הדבר הזה" מפי השמועה למדו שפרשה זו יש בה עדים וזוממין וזוממי זוממין 
הוציא עליה שם רע והיא בוגרת אף על פי שהביא עדים שזנתה תחתיו כשהיתה נערה הרי זה פטור מן המלקות ומן הקנס ואם נמצא הדבר אמת הרי זו תסקל אף על פי שהיא בוגרת הואיל ובעת שזנתה נערה היתה 
כל נערה שאין לה קנס אם נאנסה או נתפתתה כך המוציא עליה שם רע פטור מן המלקות ומן התשלומין וכן הכותית שנתגירה והשפחה שנשתחררה פחותה מבת שלש שנים אפלו היתה הורתה שלא בקדשה ולדתה בקדשה המוציא עליה שם רע פטור מן הקנס ומן המלקות שנאמר "כי הוציא שם רע על בתולת ישראל" עד שתהיה הורתה ולדתה בקדשה 
קדש נערה וגרשה וחזר וקדשה והוציא עליה שם רע והביא עדים שזנתה תחתיו בקדושין הראשונים ונמצאו זוממים הרי זה פטור וכן אם היתה יבמתו שכנסה והוציא עליה שם רע והביא עדים שזנתה תחת קדושי אחיו ונמצאו זוממים הרי זה פטור מן המלקות ומן התשלומין וכל הפטור אם רצה לגרש יגרש 
אינו חיב עד שיבעל אותה כדרכה ויוציא שם רע כדרכה בעלה שלא כדרכה ואמר לא מצאתיה בתולה פטור ומכין אותו מכת מרדות 
וכן אם אמר לא מצאתיה בתולה ולא אמר שזנתה תחתי או שאמר זנתה תחתי ולא הביא עדים אלא באו מאליהם הרי זה פטור אף על פי שהעדים נהרגים אם הוזמו 
זה שנאמר בתורה "ופרשו השמלה" לשון כבוד שנושאין ונותנין בסתרי הדבר וכן זה שיאמר האב "אלה בתולי בתי" הן זוממי עדי הבעל וזה שנאמר "ואם אמת היה הדבר" תהרג כשזנתה אחר הארוסין בעדים שנאמר "לזנות בית אביה" אבל קדם הארוסין כבר אמרה תורה בה שהיא פטורה מכלום ובועלה חיב בתשלומי ממון בלבד בין פתה בין אנס 
