כל הורג נפש בן אדם עובר בלא תעשה שנאמר "לא תרצח" ואם רצח בזדון בפני עדים מיתתו בסיף שנאמר "נקם ינקם" מפי השמועה למדו שזו מיתת סיף בין שהרג את חברו בברזל בין ששרפו באש מיתתו בסיף 
מצוה ביד גואל הדם שנאמר "גאל הדם הוא ימית את הרצח" וכל הראוי לירשה הוא גואל הדם לא רצה גואל הדם או שלא היה יכול להמיתו או שאין לו גואל דם בית דין ממיתין את הרוצח בסיף 
האב שהרג את בנו אם היה בן לנהרג הרי זה הורג אבי אביו מפני שהוא גואל ואם אין לו בן אין אחד מן האחין נעשה גואל הדם להמית את אביו אלא בית דין ממיתין אותו ואחד הזכר ואחד הנקבה בגאלת הדם 
ומזהרין בית דין שלא לקח כפר מן הרוצח ואפלו נתן כל ממון שבעולם ואפלו רצה גואל הדם לפטרו שאין נפשו של זה הנהרג קנין גואל הדם אלא קנין הקדוש ברוך הוא שנאמר "ולא תקחו כפר לנפש רצח" ואין לך דבר שהקפידה תורה עליו כשפיכות דמים שנאמר "ולא תחניפו את הארץ" וגו' "כי הדם הוא יחניף את הארץ" וגו' 
רוצח שהרג בזדון אין ממיתין אותו העדים ולא הרואים אותו עד שיבוא לבית דין וידינוהו למיתה שנאמר "ולא ימות הרצח עד עמדו לפני העדה למשפט" והוא הדין לכל מחיבי מיתות בית דין שעברו ועשו שאין ממיתין אותן עד שיגמר דינם בבית דין 
במה דברים אמורים בשעבר ועשה העון שחיב עליו מיתת בית דין אבל הרודף אחר חברו להרגו אפלו היה הרודף קטן הרי כל ישראל מצוין להציל הנרדף מיד הרודף ואפלו בנפשו של רודף 
כיצד אם הזהירוהו והרי הוא רודף אחריו אף על פי שלא קבל עליו התראה כיון שעדין הוא רודף הרי זה נהרג ואם יכולים להצילו באיבר מאיברי הרודף כגון שיכו אותו בחץ או באבן או בסיף ויקטעו את ידו או ישברו את רגלו או יסמו את עינו עושין ואם יכולין לכון ולהצילו אלא אם כן הרגוהו לרודף הרי אלו הורגין אותו אף על פי שעדין לא הרג שנאמר "וקצתה את כפה לא תחוס עינך" 
אחד במבושיו ואחד כל דבר שיש בו סכנת נפשות אחד האיש או האשה ענין הכתוב שכל החושב להכות חברו הכאה הממיתה אותו מצילין את הנרדף בכפו של רודף ואם אינן יכולין מצילין אותו אף בנפשו שנאמר "לא תחוס עינך" 
אף זו מצות לא תעשה שלא לחוס על נפש הרודף לפיכך הורו חכמים שהעברה שהיא מקשה לילד מתר לחתך העבר במעיה בין בסם בין ביד מפני שהוא כרודף אחריה להרגה ואם משהוציא ראשו אין נוגעין בו שאין דוחין נפש מפני נפש וזהו טבעו של עולם 
אחד הרודף אחר חברו להרגו או רודף אחר נערה מארסה לאנסה שנאמר "כי כאשר יקום איש על רעהו ורצחו נפש כן הדבר הזה" והרי הוא אומר "צעקה הנערה המארסה ואין מושיע לה" הא יש לה מושיע מושיעה בכל דבר שיכול להושיע ואפלו בהריגת הרודף 
והוא הדין לשאר כל העריות חוץ מן הבהמה אבל הזכור מצילין אותו בנפש הרודף כשאר כל העריות אבל הרודף אחר הבהמה לרבעה או שרדף לעשות מלאכה בשבת או לעבד עבודה זרה אף על פי שהשבת ועבודה זרה עקרי הדת אין ממיתין אותו עד שיעשה ויביאוהו לבית דין וידינוהו וימות 
רדף אחר ערוה ותפשה ושכב עמה והערה אף על פי שלא גמר ביאתו אין ממיתין אותו עד עמדו בדין רדף אחר ערוה ואחרים היו רודפין אחריו להצילה ואמרה להם הניחוהו כדי שלא יהרגני אין שומעין לה אלא מבהילין אותו ומונעין אותו מלבעל באיבריו ואם אינן יכולים למנעו באיבריו אפלו בנפשו כמו שבארנו 
כל היכול להציל באיבר מאיבריו ולא טרח בכך אלא הציל בנפשו של רודף והרגו הרי זה שופך דמים וחיב מיתה אבל אין בית דין ממיתין אותו 
כל היכול להציל ולא הציל עובר על "לא תעמד על דם רעך" וכן הרואה את חברו טובע בים או לסטים באים עליו או חיה רעה באה עליו ויכול להצילו הוא בעצמו או שישכר אחרים להצילו ולא הציל או ששמע עובדי כוכבים או מוסרים מחשבים עליו רעה או טומנין לו פח ולא גלה אזן חברו והודיעו או שידע בעכו"ם או באונס שהוא בא על חברו ויכול לפיסו בגלל חברו להסיר מה שבלבו ולא פיסו וכל כיוצא בדברים אלו העושה אותם עובר על לא תעמד על דם רעך 
הרואה רודף אחר חברו להרגו או אחר ערוה לבעלה ויכול להציל ולא הציל הרי זה בטל מצות עשה שהיא "וקצתה את כפה" ועבר על שני לאוין על "לא תחוס עינך" ועל "לא תעמד על דם רעך" 
אף על פי שאין לוקין על לאוין אלו מפני שאין מעשה בהן חמורים הם שכל המאבד נפש אחת מישראל כאלו אבד כל העולם כלו וכל המקים נפש אחת מישראל כאלו קים כל העולם כלו 
כל ההורג חברו בידו כגון שהכהו בסיף או באבן הממיתה או שחנקו עד שמת או שרפו באש הואיל והרגו מכל מקום הוא בעצמו הרי זה נהרג בבית דין 
אבל השוכר הורג להרג את חברו או ששלח עבדיו והרגוהו או שכפתו והניחו לפני הארי וכיוצא בו והרגתהו חיה וכן ההורג את עצמו כל אחד מאלו שופך דמים הוא ועון הריגה בידו וחיב מיתה לשמים ואין בהן מיתת בית דין 
ומנין שכן הוא הדין שנאמר "שפך דם האדם באדם דמו ישפך" זה ההורג בעצמו שלא על ידי שליח "את דמכם לנפשתיכם אדרש" זה הורג עצמו "מיד כל חיה אדרשנו" זה המוסר חברו לפני חיה לטרפו "מיד האדם מיד איש אחיו אדרש את נפש האדם" זה השוכר אחרים להרג את חברו ובפרוש נאמר בשלשתן לשון דרישה הרי דינם מסור לשמים 
וכל אלו הרצחנים וכיוצא בהן שאינן מחיבין מיתת בית דין אם רצה מלך ישראל להרגם בדין המלכות ותקנת העולם הרשות בידו וכן אם ראו בית דין להרגם בהוראת שעה אם היתה השעה צריכה לכך יש להם רשות כפי מה שיראו 
הרי שלא הרגם המלך ולא היתה השעה צריכה לכך לחזק הדבר הרי בית דין חיבין מכל מקום להכותם מכה רבה הקרובה למיתה לאסרם במצור ובמצוק שנים רבות ולצערן בכל מיני צער כדי להפחיד ולאים על שאר הרשעים שלא יהיה הדבר להם לפוקה ולמכשול ויאמר הריני מסבב להרג אויבי כדרך שעשה פלוני ואפטר 
אחד ההורג את הגדול או את הקטן בן יומו בין זכר בין נקבה הרי זה נהרג עליו אם הרג בזדון או גולה אם הרג בשגגה והוא שכלו לו חדשיו אבל אם נולד לפחות מתשעה חדשים הרי הוא כנפל עד שישהה שלשים יום וההורגו בתוך שלשים יום אינו נהרג עליו 
אחד ההורג את הבריא או את החולה הנוטה למות ואפלו הרג את הגוסס נהרג עליו ואם היה גוסס בידי אדם כגון שהכוהו עד שנטה למות והרי הוא גוסס ההורגו אין בית דין ממיתין אותו 
ההורג את הטרפה אף על פי שאוכל ושותה ומהלך בשוק הרי זה פטור מדיני אדם וכל אדם בחזקת שלם וההורגו נהרג עד שיודע בודאי שזה טרפה ויאמרו הרופאים שמכה זו אין לה תעלה באדם ובה ימות אם לא ימיתנו דבר אחר 
אדם טרפה שהרג את הנפש נהרג שנאמר "ובערת הרע מקרבך" והוא שיהרג בפני בית דין אבל בפני עדים פטור שמא יזמו ואם הוזמו אינן נהרגין שהרי לא זממו אלא להרג טרפה וכל עדות שאינה ראויה להזמה אינה עדות בדיני נפשות 
אחד ההורג את ישראל או ההורג עבד כנעני הרי זה נהרג עליו ואם הרג בשגגה גולה 
בראשונה מי שהרג גר תושב אינו נהרג עליו בבית דין שנאמר "וכי יזד איש על רעהו" ואין צריך לומר שאינו נהרג על העכו"ם ואחד ההורג את עבד אחרים או ההורג עבדו הרי זה נהרג עליו שהעבד קבל עליו מצות ונוסף על נחלת ה' 
מה בין עבדו לעבד אחרים שעבדו יש לו רשות להכותו לפיכך אם הכהו הכאה שיש בה כדי להמית ונטה למות ועמד עשרים וארבע שעות ואחר כך מת לא היה נהרג עליו אף על פי שמת מחמת המכה שנאמר "לא יקם כי כספו הוא" ומהו "יום או יומים" יום שהוא כיומים שהוא מעת לעת 
אבל המכה עבד שאינו שלו אפלו מת לאחר כמה ימים מחמת המכה הואיל והכהו כדי להמית הרי זה נהרג עליו כשאר בני חורין 
יראה לי שהמכה את עבדו בסכין וסיף או באבן ואגרוף וכיוצא בהן ואמדוהו למיתה ומת אינו בדין "יום או יומים" אלא אפלו מת לאחר שנה נהרג עליו לכך נאמר "בשבט" שלא נתנה תורה רשות להכותו אלא בשבט ומקל ורצועה וכיוצא בהן ולא בהכאת רציחה 
המוכר עבדו ופסק עמו שישמשנו שלשים יום והכהו אחד מהן בתוך השלשים יום והמיתו הרי זה נהרג עליו ואינו בדין "יום או יומים" הראשון לפי שאינו "כספו" המיחד לו והשני לפי שאינו עדין תחתיו 
וכן מי שחציו עבד וחציו בן חורין ועבד של שני שתפין אינו בדין "יום או יומים" שהרי אינן לאחד מהן "כספו" המיחד לו ולפיכך נהרג עליו כשאר העם 
המכה את חברו בזדון באבן או בעץ והמיתו אומדין דבר שהכהו בו ומקום שהכה עליו אם ראוי אותו חפץ להמית באיבר זה או אינו ראוי שנאמר "באבן יד אשר ימות בה הכהו" "או בכלי עץ יד אשר ימות בו הכהו" עד שיהיה בו כדי להמית ואינו דומה מכהו על לבו למכהו על ירכו 
הואיל ונאמר "אשר ימות בה" מכאן שאומדין מקום המכה וכשם שאומדין החפץ שהכה בו ומקום המכה כך אומדין כח ההכאה שנאמר "באבן יד" מכאן שמשערין את היד אינו דומה זורק אבן בחברו ברחוק שתי אמות לזורק בו ברחוק עשר שברחוק עשר יהיה כחה יתר ואינו דומה זורק ברחוק עשר לזורק ברחוק מאה שברחוק המקום ביותר יתמעט כח ההכאה 
וכן משערין המכה עצמה ומשערין כח ההורג וכח הנהרג אם הוא גדול או קטן או חזק או חלש או בריא או חולה וכן כל כיוצא בזה שנאמר "אשר ימות בה" מיתתו של זה משערין כל סבותיה 
כלי ברזל לא נתנה בו תורה שעור שנאמר "ואם בכלי ברזל הכהו וימת רצח הוא" ואפלו במחט והוא שיהיה לו חד כמו מחט או שפוד או סכין וכיוצא בהן אבל אם הכהו בעשת של ברזל וכיוצא בה אומדין אותה כדרך שאומדין העץ או האבן 
המכה את חברו בלא כלי והמיתו כגון שהכהו בידו או ברגלו או נגפו בראשו והמיתו משערין כח המכה וכח הנהרג ומקום המכה אינו דומה דוחף חברו באצבעו לבועט בו ברגלו בכל כחו ואינו דומה מכהו על לבו למכהו על מתניו ואינו דומה חלש המכה את הבריא החזק לבריא חזק המכה חלש או חולה 
ומנין שמשערין בכל אלו שנאמר "או באיבה הכהו בידו וימת מות יומת המכה" אף על פי שנאמר בידו הצריך הכתוב להיות ההכאה באיבה מכלל שמשערין כח ההכאה 
וכן הדוחף את חברו מראש הגג ונפל ומת משערין גבה המקום שהפילו מעליו וכח הנדחף שאינו דומה בן יומו שנפל לגדול שנפל ומנין שמשערין גבה המקום שנאמר "ואם בשנאה יהדפנו" ויראה לי שכל מקום שאין בגבהו עשרה טפחים אין בו כדי להמית כמו שאמרו בבור לענין בהמה 
אחד המכה את חברו באבן או בעץ או שהכהו בגוש עפר או בגוש מלח וגפרית או בסל מלא עפר או צרורות ואפלו בפלח דבלה שנאמר "אשר ימות בה" כל שהוא ראוי להמית והכבד הוא שממית 
הדוחף את חברו לתוך המים או לתוך האש אומדין אותו אם יכול לעלות משם פטור ממיתת בית דין ואם לאו חיב וכן אם כבש עליו בתוך האש עד שלא נשאר בו כח לעלות ומת חיב אף על פי שאינו הוא הדוחף בתחלה והוא הדין למניח ידו על פי חברו וחטמו עד שהניחו מפרפר ואינו יכול לחיות או שכפתו והניחו בצנה או בחמה עד שמת או שבנה עליו מקום עד שמנע ממנו הרוח או שהכניסו למערה או לבית ועשן עליו עד שמת או שהכניסו לבית של שיש והדליק עליו נר עד שהמיתו ההבל בכל אלו נהרג עליו שזה כמי שחנקו בידו 
אבל הכופת את חברו והניחו ברעב עד שמת או שכפתו והניחו במקום שסוף הצנה או החמה לבוא לשם ובאה והמיתתו או שכפה עליו גגית או שפרע עליו את המעזיבה או שהשיך עליו את הנחש ואין צריך לומר אם שסה בו כלב או נחש בכל אלו אין ממיתין אותו והרי הוא רוצח ודורש דמים דורש ממנו דם 
וכן הדוחף חברו בבור והיה שם סלם שיכול לעלות עליו או שזרק בו חץ והיה תריס בידו להגן עליו ובא אחר וסלק את הסלם והסיר את התריס שניהן אין נהרגין בבית דין אפלו היה הדוחף עצמו הוא שחזר וסלק הסלם פטור ממיתת בית דין ונדרש ממנו הדם 
הזורק צרור בכתל וחזרה האבן לאחוריה והרגה חיב מיתת בית דין שמכחו היא באה וכן אלו שמשחקין בכדור שהתרו בהן והרגו בתוך ארבע אמות פטורין חוץ לארבע אמות אפלו לסוף מאה אמה חיבין והוא שיש בה כדי להמית כמו שבארנו 
זרק אבן למעלה והלכה לצדדין והרגה חיב הכופת את חברו והניחו במקום שאינו יכול לברח והציף עליו מים ומת הרי זה נהרג עליו והוא שימות מכח ראשון הבא ממעשיו 
המתכון להרג את זה והרג את זה פטור ממיתת בית דין ומן התשלומין ומן הגלות לפי שאין ערי מקלט קולטות אותו כמו שיתבאר לפיכך הזורק אבן לתוך עדה מישראל והרג אחד מהן פטור ממיתת בית דין 
נתכון להכות את חברו על מתניו ולא היה בכלי כדי להמית על מתניו והלכה לה האבן על לבו והיה בה כדי להמית על לבו ומת או שנתכון להכותו על לבו והיה בה כדי להמית על לבו והלכה לה על מתניו ולא היה בה כדי להמית על מתניו ומת פטור ממיתת בית דין ואינו גולה שאין ההורג בכונה גולה אבל אם נתכון להכותו על מתניו והיה בה כדי להמית על מתניו והלכה לה על לבו ומת הרי זה נהרג וכן כל כיוצא בזה 
המכה את חברו באבן או באגרוף וכיוצא בהן אומדין אותו אם אמדוהו לחיים נותן חמשה דברים ונפטר ואפלו חלה המכה והכביד ומת מחמת המכה הרי זה פטור ואם אמדוהו למיתה אוסרין את המכה בבית הסהר מיד וממתינים לזה אם מת יהרג המכה ואם הקל ונתרפא רפואה שלמה והלך בשוק על רגליו כשאר הבריאים משלם המכה חמשה דברים ונפטר 
זה שנאמר בתורה "על משענתו" אינו שיהלך והוא נשען על המטה או על אחר שאפילו הנוטה למות יכול להלך על המשענת לא נאמר משענתו אלא שיהיה מהלך על משענת בריו ולא יהיה צריך כח אחר להשען עליו 
אמדוהו למיתה והקל ממה שהיה ולאחר מכאן הכביד ומת הרי זה נהרג ואין אומדין אותו אמד שני כשהקל שרגלים לדבר 
הכוהו עשרה בני אדם בעשרה מקלות ומת בין שהכוהו בזה אחר זה בין שהכוהו כאחת כלן פטורין ממיתת בית דין שנאמר "כל נפש אדם" עד שיהיה אחד שהרג כל הנפש והוא הדין לשנים שדחפוהו או שכבשוהו לתוך המים או שהיו רבים יושבים ויצא חץ מביניהן והרג שכלן פטורין 
זרקו בו עשרה אבן זה אחר זה וכל אחת מהן אין בה כדי להמית וזרק אחד אבן באחרונה ויש בה כדי להמית ומת הרי זה האחרון נהרג עליו רוצח שנגמר דינו ונתערב באחרים ולא נודע מי הוא מהן כלן פטורין ורוצח שלא נגמר דינו שנתערב ברוצחים אחרים שנגמר דינן כלן פטורין מן המיתה שאין גומרין דינו של אדם אלא בפניו ואוסרין את כלן 
ההורג נפשות ולא היו עדים רואין אותו כאחת אלא ראהו האחד אחר האחד או שהרג בפני שני עדים בלא התראה או שהכחשו העדים בבדיקות ולא הכחשו בחקירות כל אלו הרצחנים כונסין אותן לכפה ומאכילין אותן לחם צר ומים לחץ עד שיצרו מעיהן ואחר כך מאכילין אותן שעורים עד שתבקע כרסם מכבד החלי 
ואין עושין דבר זה לשאר מחיבי מיתת בית דין אבל אם נתחיב מיתה ממיתין אותו ואם אינו חיב מיתה פוטרין אותו שאף על פי שיש עונות חמורין משפיכות דמים אין בהן השחתת ישובו של עולם כשפיכות דמים אפלו עבודה זרה ואין צריך לומר עריות או חלול שבת אינן כשפיכות דמים שאלו עונות הן מעברות שבין אדם למקום אבל שפיכות דמים מעברות שבינו לבין חברו וכל מי שיש בידו עון זה הרי הוא רשע גמור ואין כל המצות שעשה כל ימיו שקולין כנגד עון זה ולא יצילוהו מן הדין שנאמר "אדם עשק בדם נפש" וגו' צא ולמד מאחאב עובד עבודה זרה שהרי נאמר בו "רק לא היה כאחאב" וכשנסדרו עונותיו וזכיותיו לפני אלהי הרוחות לא נמצא עון שחיבו כליה ולא היה שם דבר אחר ששקול כנגדו אלא דמי נבות שנאמר "ותצא הרוח ותעמד לפני ה'" זה רוח נבות ונאמר לו "תפתה וגם תוכל" והרי הוא הרשע לא הרג בידו אלא סבב קל וחמר להורג בידו 
האפיקורסים והם עובדי עבודה זרה או העושה עברות להכעיס אפלו אכל נבלה או לבש שעטנז להכעיס הרי זה אפיקורוס ושכופרין בתורה ובנבואה היה מצוה להרגן אם יש בידו כח להרגן בסיף בפרהסיא הורג ואם לאו היה בא עליהן בעלילות עד שיסבב הריגתן כיצד ראה אחד מהן שנפל לבאר והסלם בבאר היה מסלקו ואומר הריני טרוד להוריד בני מן הגג ואחזירנו לך וכיוצא בדברים אלו 
אבל עובדי כוכבים שאין בינינו ובינם מלחמה ורועי בהמה דקה מישראל וכיוצא בהן אין מסבבים להן המיתה ואסור להצילן אם נטו למות כגון שראה אחד מהן שנפל לים אינו מעלהו שנאמר "לא תעמד על דם רעך" ואין זה רעך 
במה דברים אמורים בישראל בעל עברה והעומד ברשעו ושונה בו תמיד כגון רועי בהמה דקה שפקרו בגזל והם הולכים באולתן אבל ישראל בעל עברות שאינו עומד ברשעו תמיד אלא עושה עברות להנאת עצמו כגון אוכל נבלות לתאבון מצוה להצילו ואסור לעמד על דמו 
כל ההורג בשגגה גולה ממדינה שהרג בה לערי מקלט ומצות עשה להגלותו שנאמר "וישב בה עד מות הכהן הגדל" והזהרו בית דין שלא יקחו כפר מן הרוצח בשגגה כדי לישב בעירו שנאמר "ולא תקחו כפר לנוס אל עיר מקלטו" 
אין הרוצח בשגגה גולה אלא אם כן מת הנהרג מיד אבל אם חבל בו בשגגה אף על פי שאמדוהו למיתה וחלה ומת אינו גולה שמא הוא קרב את מיתת עצמו או הרוח נכנסה בחבורה והרגתהו אפלו שחט בו כל שני הסימנים ועמד מעט אינו גולה על ידו לפיכך אם לא פרכס כלל או ששחטו במקום שאין הרוח מנשבת בו כגון בית סתום של שיש הרי זה גולה וכן כל כיוצא בזה 
ישראל שהרג בשגגה את העבד גולה וכן העבד שהרג בשגגה את ישראל או את גר תושב וכן גר תושב שהרג את גר תושב או את העבד בשגגה גולה שנאמר "לבני ישראל ולגר ולתושב בתוכם" 
גר תושב שהרג את ישראל בשגגה אף על פי שהוא שגג הרי זה נהרג אדם מועד לעולם וכן גר תושב שהרג גר תושב מפני שעלה על דעתו שמתר להרגו הרי זה קרוב למזיד ונהרג עליו הואיל ונתכון להרגו ועכו"ם שהרג את העכו"ם בשגגה אין ערי מקלט קולטות אותו שנאמר "לבני ישראל" 
הבן שהרג את אביו בשגגה גולה וכן האב שהרג את בנו גולה על ידו במה דברים אמורים כשהרגו שלא בשעת למוד או שהיה מלמדו אמנות אחרת שאינו צריך לה אבל אם יסר בנו כדי ללמדו תורה או חכמה או אמנות ומת פטור 
וכן הרב המכה את תלמידו או שליח בית דין שהכה את בעל דין הנמנע מלבוא לדין והמיתו בשגגה פטור מן הגלות שנאמר "לחטב עצים" לדברי הרשות יצא האב המכה את בנו והרב הרודה את תלמידו ושליח בית דין שהרי שגגו והרגו בשעת עשות המצות 
בתחלה אחד שוגג ואחד מזיד מקדימין לערי מקלט ובית דין של אותה העיר שהרג בה שולחין ומביאין אותו משם ודנין שנאמר "ושלחו זקני עירו ולקחו אתו משם" מי שנתחיב מיתה ממיתין אותו שנאמר "ונתנו אתו ביד גאל הדם" מי שנפטר פוטרים אותו שנאמר "והצילו העדה את הרצח מיד גאל הדם" מי שנתחיב גלות מחזירין אותו למקומו שנאמר "והשיבו אתו העדה אל עיר מקלטו" 
כשמשיבין אותו מוסרין לו שני תלמידי חכמים שמא יהרגנו גואל הדם בדרך ואומר להם אל תנהגו בו מנהג שופכי דמים בשוגג בא מעשה לידו 
רוצח בשגגה שהרגו גואל הדם חוץ לתחום עיר מקלטו פטור שנאמר "ולו אין משפט מות" 
אחד ההורגו בדרך קדם שיכנס לעיר מקלט או שהרגו בחזירתו עם השנים ששומרין אותו נכנס לעיר מקלטו ויצא חוץ לתחומה בזדון הרי זה התיר עצמו למיתה ורשות לגואל הדם להרגו ואם הרגו כל אדם אין חיבין עליו שנאמר "אין לו דם" 
יצא חוץ לתחום עיר מקלטו בשגגה כל ההורגו בין גואל הדם בין שאר אדם גולה על ידו הרגו בתוך תחום עיר מקלטו אפלו גואל הדם הרי זה נהרג עליו 
המזבח קולט שנאמר בהורג בזדון "מעם מזבחי תקחנו למות" מכלל שההורג בשגגה אינו נהרג במזבח לפיכך ההורג בשגגה וקלטו מזבח והרגו שם גואל הדם הרי זה נהרג עליו כמי שהרגו בתוך עיר מקלט 
אין קולט אלא גגו של מזבח בית העולמים בלבד ואין קולט אלא כהן ועבודה בידו אבל זר או כהן שאינו עובד בשעה שנהרג או שהיה עובד ולא היה על גגו של מזבח אלא סמוך לו או אוחז בקרנותיו אינו נקלט 
וכן מי שקלטו המזבח אין מניחין אותו שם אלא מוסרין שומרין ומגלין אותו לעיר מקלטו במה דברים אמורים במחיב גלות אבל מי שפחד מן המלך שלא יהרגנו בדין המלכות או מבית דין שלא יהרגוהו בהוראת שעה וברח למזבח ונסמך לו ואפלו היה זר הרי זה נצל ואין לוקחין אותו מעם המזבח למות לעולם אלא אם כן נתחיב מיתת בין דין בעדות גמורה והתראה כשאר כל הרוגי בית דין תמיד 
שלשה הם ההורגים בלא כונה 
יש הורג בשגגה והעלמה גמורה וזהו שנאמר בו "ואשר לא צדה" ודינו שיגלה לערי מקלט וינצל כמו שבארנו 
ויש הורג ותהיה השגגה קרוב לאנס והוא שיארע במיתת זה מארע פלא שאינו מצוי ברב מארעות בני אדם ודינו שהוא פטור מן הגלות ואם הרגו גואל הדם נהרג עליו 
ויש הורג בשגגה ותהיה השגגה קרובה לזדון והוא שיהיה בדבר כמו פשיעה או שהיה לו להזהר ולא נזהר ודינו שאינו גולה מפני שעונו חמור אין גלות מכפרת לו ואין ערי מקלט קולטות אותו שאינן קולטות אלא המחיב גלות בלבד לפיכך אם מצאו גואל הדם בכל מקום והרגו פטור 
ומה יעשה זה ישב וישמר עצמו מגואל הדם וכן כל הרצחנים שהרגו בעד אחד או בלא התראה וכיוצא בהן אם הרגן גואל הדם אין להם דמים לא יהיו אלו חמורים מההורג בלא כונה 
כיצד הזורק אבן לרשות הרבים והרגה או הסותר כתלו לרשות הרבים ונפלה אבן והמיתה בין שסתרו ביום בין שסתרו בלילה הרי זה קרוב למזיד ואינו נקלט מפני שזו פשיעות היא שהרי היה לו לעין ואחר כך יזרק או יסתר 
סתרו לאשפה בלילה אם הרבים מצויין בה הרי זה קרוב למזיד ואינו נקלט ואם אין הרבים מצויין בה כלל הרי זה קרוב לאנס ופטור מן הגלות 
היתה האשפה עשויה להפנות בה בלילה ואינה עשויה להפנות בה ביום ונקרה אדם וישב שם ונפלה עליו אבן בשעת סתירה ומת הרי זה גולה ואם אחר שנפלה האבן בא זה וישב ונפלה עליו ומת הרי זה פטור מן הגלות 
וכן הזורק את האבן ואחר שיצאת מידו הוציא הלה את ראשו וקבלה פטור מגלות שנאמר "ומצא את רעהו" פרט לממציא עצמו 
השונא שהרג בשגגה אינו נקלט שנאמר "והוא לא אויב לו" חזקתו שהוא קרוב למזיד ואי זהו שונא זה שלא דבר עמו שלשה ימים מפני האיבה וכן אם נכנס לקרן זוית והמיתו שם בשגגה או שדחפו בגופו או נתכון לזרק שתים וזרק ארבע או שעלה על דעתו שמתר להרג או שנתכון להרג את זה והרג את זה אפלו נתכון להרג עכו"ם או בהמה ונמצא ישראל הרי כל אלו קרובין למזיד ואינן נקלטין 
הנכנס לחצר בעל הבית שלא ברשות והרגו בעל הבית בשגגה פטור מן הגלות שנאמר "ואשר יבא את רעהו ביער" מה יער שיש רשות לנהרג להכנס לשם אף כל כיוצא בו לפיכך הנכנס לחנות הנגר שלא ברשות ונתזה בקעת וטפחה לו על פניו ומת פטור מגלות ואם נכנס ברשות הרי זה גולה 
מי שהיה דולה את החבית להעלותה לגג ונפסק החבל ונפלה על חברו והרגתהו או שהיה עולה בסלם ונפל על חברו והרגו פטור מן הגלות שזה כמו אנוס הוא שאין זה דבר הקרוב להיות ברב העתים אלא כמו פלא הוא אבל אם היה משלשל את החבית ונפלה על חברו והרגתהו היה יורד בסלם ונפל על חברו היה מעגל במעגלה ונפלה על חברו והרגתהו גולה שנאמר "ויפל עליו וימת" שיפל דרך נפילה שהרי דרך נפילה מצוי ברב העתים להזיק ודבר קרוב הוא להיות שהרי טבע הכבד לירד למטה במהרה והואיל ולא זרז עצמו ותקן מעשיו יפה בשעת ירידה יגלה וכן כל כיוצא בזה 
קצב שהיה מקצב והגביה ידו בקופיץ לאחוריו והחזירו לשבר העצם כדרך שעושין הקצבים כל שימות בהולכה שהיא ההגבהה מלפניו וירידה מאחריו אינו גולה עליו וכל שימות בחזרה שהיא עליה מאחריו וירידה מלפניו גולה זה הכלל כל שבדרך ירידתו גולה שלא בדרך ירידתו אינו גולה ואפלו בירידה שהיא צרך עליה אינו גולה 
כיצד היה עולה בסלם ונשמטה שליבה מתחת רגליו ונפלה והמיתה פטור מן הגלות וכן המתכון לזרק בצד זה והלכה לה לצד אחר או שהיתה לו אבן מנחת בחיקו ולא הכיר בה מעולם ועמד ונפלה והמיתה וכן הסומא שהרג בשגגה כל אלו פטורין מן הגלות מפני שהן קרובין לאנס 
היתה אבן בחיקו והכיר בה ושכחה ועמד ונפלה והמיתה גולה שנאמר "בשגגה" מכלל שהיתה לו ידיעה נשמט הברזל מן העץ המתבקע אינו גולה מפני שאין זה בא מכחו אלא מכח כחו ונמצא כמו אנס וכן הזורק אבן לתמר להפיל תמרים ונפלו מן התמרים על תינוק והרגוהו פטור מפני שנפלו מכח כחו וכן כל כיוצא בזה משאר הסבות 
תלמיד שגלה לערי מקלט מגלין רבו עמו שנאמר וחי עשה לו כדי שיחיה וחיי בעלי חכמה ומבקשיה בלא תלמוד תורה כמיתה חשובין וכן הרב שגלה מגלין ישיבתו עמו 
עבד שגלה לעיר מקלט אין רבו חיב לזונו ומעשה ידיו לרבו אבל אשה שגלתה לעיר מקלט בעלה חיב לזונה ואינו יכול לומר לה צאי מעשה ידיך למזונותיך אלא אם כן היו מספיקין לה 
רוצח שנגמר דינו להגלותו ומת קדם שיגלה מוליכין עצמותיו לשם ורוצח שמת בעיר מקלטו קוברין אותו שם ובעת שימות הכהן הגדול מוליכין עצמות הרוצח משם לקברי אבותיו 
שאר הלוים השוכנים בערי מקלט כשימות אחד מהן אינו נקבר בעיר ולא בתוך התחום שנאמר "ומגרשיהם יהיו לבהמתם ולרכשם ולכל חיתם" לחיים נתנו ולא לקבורה 
רוצח שהרג בשגגה בעיר מקלטו גולה בה משכונה לשכונה ואינו יוצא מן העיר וכן לוי שהרג במדינתו גולה למדינה אחרת מערי הלוים לפי שכלן קולטות כמו שיתבאר ואם הרג חוץ מערי הלוים וברח לעירו הרי זה קולטו 
עיר מקלט שרבה רצחנים אינה קולטת שנאמר "ודבר באזני זקני העיר ההיא את דבריו" ולא ששוין דבריהם לדבריו וכן עיר שאין בה זקנים אינה קולטת שנאמר זקני העיר ההיא 
רוצח שגלה לעיר מקלט ורצו אנשי העיר לכבדו יאמר להם רוצח אני אמרו לו אף על פי כן יקבל מהן 
הגולה אינו יוצא מעיר מקלטו לעולם ואפלו לדבר מצוה או לעדות בין עדות ממון בין עדות נפשות ואפלו להציל נפש בעדותו או להציל מיד העובד כוכבים או מיד הנהר או מיד הדלקה ומן המפלת ואפלו כל ישראל צריכין לתשועתו כיואב בן צרויה אינו יוצא משם לעולם עד מות הכהן הגדול ואם יצא התיר עצמו למיתה כמו שבארנו 
אחד כהן גדול המשוח בשמן המשחה ואחד המרבה בבגדים ואחד הכהן הגדול העובד ואחד הכהן שעבר כל אחד מארבעתן שמת מחזיר את הרוצח אבל משוח מלחמה אינו מחזיר מפני שהוא ככהן הדיוט 
רוצח שנגמר דינו לגלות ולא היה שם כהן גדול וההורג כהן גדול ולא היה שם כהן גדול אחר וכהן גדול שהרג ולא היה שם כהן גדול אחר הרי אלו גולין ואינן יוצאין מעיר מקלט לעולם 
נגמר דינו לגלות ואחר כך מת הכהן הגדול קדם שיגלה הרוצח הרי זה פטור מן הגלות ואם עד שלא נגמר דינו מת הכהן הגדול ומנו כהן אחר תחתיו ואחר כך נגמר דינו הרי זה חוזר במיתתו של שני שנגמר דינו בפניו 
נגמר דינו ונמצא הכהן הגדול בן גרושה או בן חלוצה בטלה כהנה וכאלו נגמר דינו בלא כהן גדול ואינו יוצא משם לעולם 
רוצח ששב לעירו אחר מות הכהן הגדול הרי הוא כשאר כל אדם ואם הרגו גואל הדם נהרג עליו שכבר נתכפר לו בגלותו 
אף על פי שנתכפר לו אינו חוזר לשררה שהיה בה לעולם אלא הרי הוא מורד מגדלתו כל ימיו הואיל ובאה תקלה זו הגדולה על ידו 
אף על פי שהחובל באביו בזדון חיב מיתת בית דין כמו ההורג שאר אדם אם חבל באביו או באמו בשגגה אינו חיב גלות שלא חיבה תורה גלות אלא נפש אדם בשגגה בלבד כמו שבארנו 
מצות עשה להפריש ערי מקלט שנאמר "שלוש ערים תבדיל לך" ואין ערי מקלט נוהגות אלא בארץ ישראל 
ושש ערים היו שלש הבדיל משה רבנו בעבר הירדן ושלש הבדיל יהושע בארץ כנען 
אין אחת מערי מקלט קולטת עד שיבדלו כלן שנאמר "שש ערי מקלט תהיינה לכם" והודיענו משה רבנו שאין שלש שבעבר הירדן קולטות עד שיבדלו שלש שבארץ כנען ולמה הבדילן אמר הואיל ובאה מצוה לידי אקימנה 
בימי המלך המשיח מוסיפין שלש אחרות על אלו השש שנאמר "ויספת לך עוד שלש ערים על השלש האלה" והיכן מוסיפין אותן בערי הקיני והקנזי והקדמוני שנכרת לאברהם אבינו ברית עליהן ועדין לא נכבשו ועליהן נאמר בתורה "ואם ירחיב ה' אלהיך את גבלך" 
וחיבין בית דין לכון הדרכים לערי מקלט לתקנם ולהרחיבן ומסירין מהן כל מכשול וכל תקלה ואין מניחין בדרך לא תל ולא גיא ולא נהר אלא עושין עליו גשר כדי שלא לעכב את הבורח לשם שנאמר "תכין לך הדרך" ורחב דרך ערי מקלט אין פחות משלשים ושתים אמות ומקלט מקלט היה כתוב על פרשת דרכים כדי שיכירו הרצחנים ויפנו לשם 
בחמשה עשר באדר בכל שנה בית דין מוציאין שלוחים לתקן הדרכים וכל מקום שמצאוהו שנתקלקל מתקנים אותו ובית דין שנתרשלו בדבר זה מעלה עליהן הכתוב כאלו שפכו דמים 
וכן מושחין בין כל עיר ועיר מערי מקלט בתחלת הפרשתן עד שיהיו משלשות בשוה שנאמר "תכין לך הדרך" 
ערי מקלט אין עושין אותן לא עירות גדולות ולא כרכים גדולים ולא קטנים אלא עירות בינוניות ואין מושיבין אותן אלא במקום שוקים ובמקום המים ואם אין שם מים מכניסין לתוכן מים ואין מושיבין אותן אלא במקום אכלוסין נתמעטו אכלוסיהן מוסיפין עליהן נתמעטו דיוריהן מכניסין לתוכן כהנים לויים וישראלים ואין פורסין בתוכן מצודות ואין מפשילין בתוכן חבלים כדי שלא יהיה רגל גואל הדם מצויה שם 
כל ערי הלוים קולטות וכל אחת מהן עיר מקלט היא שנאמר "ועליהם תתנו ארבעים ושתים עיר" "כל הערים אשר תתנו ללוים ארבעים ושמנה עיר" הקישן הכתוב כלן זו לזו לקלט 
ומה הפרש יש בין ערי מקלט שהבדלו למקלט ובין שאר ערי הלוים שערי מקלט קולטות בין לדעת בין שלא לדעת הואיל ונכנס בהן נקלט ושאר ערי הלוים אינן קולטות אלא לדעת ורוצח הדר בערי מקלט אינו נותן שכר ביתו והדר בשאר ערי הלוים נותן שכר לבעל הבית 
כל עיר הקולטת תחומה קולט כמוה אילן שעומד בתוך תחום ערי מקלט ונופו נוטה חוץ לתחום משיגיע תחת הנוף נקלט היה עומד חוץ לתחום ונופו נוטה לתוך התחום משיגיע לעקרו נקלט וההורגו שם נהרג עליו ואף על פי שהתחום קולט אין הרוצח דר בו שנאמר "וישב בה" בה ולא בתחומה 
הרוג שנמצא נופל לארץ ולא נודע מי הכהו מניחין אותו במקומו ויוצאין חמשה זקנים מבית דין הגדול שבירושלים שנאמר "ויצאו זקניך ושפטיך" ומודדין ממנו אל הערים שסביבות החלל אפלו נמצא בצד עיר זו שהדבר ידוע בודאי שהיא הקרובה מצוה למדד 
אחר שמודדין ונודעה העיר הקרובה קוברין את הנהרג במקומו וחוזרין זקני ירושלים למקומן ובית דין של אותה העיר מביאין עגלת בקר משל אנשי אותה העיר ומורידין אותה אל נחל ששוטף בחזקה וזהו "איתן" האמור בתורה 
ועורפין אותה שם בקופיץ מאחריה ובית דין של אותה העיר עם כל זקניה אפלו הם מאה כלן רוחצין את ידיהן שם במקום עריפתה ואומרים שם בתוך הנחל בלשון הקדש "ידינו לא שפכו את הדם הזה ועינינו לא ראו" כלומר שלא בא לידינו הנהרג הזה ופטרנוהו בלא מזונות ולא ראינוהו ופטרנוהו בלא לויה והכהנים אומרים בלשון הקדש "כפר לעמך ישראל" והולכין להן והקדוש ברוך הוא מכפר על הדם שנאמר "ונכפר להם הדם" 
כשמודדין מן החלל מדקדקין במדה ואין מקדרין בה ואין מודדין אלא לעיר שיש בה בית דין של עשרים ושלשה ואין מודדין לירושלים שירושלים אין מביאה עגלה ערופה לפי שלא נתחלקה לשבטים ונאמר "באדמה אשר ה' אלהיך נתן לך לרשתה" 
נמצא קרוב לירושלים או לעיר שאין בה בית דין מניחין אותה ומודדין אל שאר העירות הסמוכות לו נמצא סמוך לספר או לעיר שיש בה עכו"ם אין מודדין כל עקר שהרי זה בחזקת שהרגוהו עכו"ם 
אין העיר הקרובה מביאה אלא בזמן שמנין הרב שבה כמו מנין העיר הרחוקה ממנה אבל אם היו אלו שברחוקה מרבין על אנשי הקרובה ממנה הולכין אחר הרב והמרבין מביאין העגלה 
אף על פי שהולכין אחר הרב מן התורה והולכין אחר הקרוב הרב עדיף 
נמצא הנהרג מכון בין שתי עירות ואנשי זו כאנשי זו בשוה יביאו עגלה אחת בשתפות ויתנו ויאמרו אם זו היא הקרובה הרי היא שלהן ואלו יתנו להם חלקם מתנה ואם אלו הם הקרובים הרי הוא שלהן ואלו יתנו להן חלקם מתנה לפי שאי אפשר לצמצם ואפלו בידי אדם 
מהיכן מודדין מחטמו נמצא גופו במקום אחד וראשו במקום אחר מוליכין הגוף אצל הראש וקוברים אותו במקומו וכן כל מת מצוה מוליכין גופו אצל ראשו ונקבר במקומו 
נמצאו מתים רבים זה בצד זה מודדין מחטמו של כל אחד ואחד מהן ואם היתה עיר אחת קרובה לכלם מביאה עגלה אחת על כלן נמצאו זה על גבי זה מודדין מן העליון כמות שהן מנחין 
נאמר "כי ימצא חלל" לא חנוק ולא מפרפר שאין זה נקרא חלל "באדמה" לא טמון בגל "נפל" לא תלוי באילן "בשדה" לא צף על פני המים "לא נודע מי הכהו" הא אם נודע לא היו עורפין 
אפלו ראה ההורג עד אחד אפלו עבד או אשה או פסול לעדות בעברה לא היו עורפין לפיכך משרבו הרצחנים בגלוי בטלה עגלה ערופה 
עד אחד אומר ראיתי את ההורג ועד אחד הכחישו ואמר לו לא ראית היו עורפין במה דברים אמורים כשבאו שניהם כאחת אבל אם אמר אחד אני ראיתי את ההורג הרי זה נאמן כשנים לענין זה ואם בא אחר כך עד אחד והכחישו ואמר לו לא ראית אין משגיחין על דברי האחרון ואין עורפין 
באו שנים אחר שהעיד האחד והכחישוהו ואמרו לו לא ראית הרי הן כשתי עדיות המכחישות זו את זו ועורפין אשה אומרת ראיתי את ההורג ואשה אחרת מכחשת אותה ואומרת לא ראית היו עורפין בין שבאו שתיהן כאחת בין שבאו זו אחר זו שנים אומרים ראינו ואחד אומר להן לא ראיתם אין עורפין אחד אומר ראיתי ושנים אומרים לו לא ראית היו עורפין 
במה דברים אמורים כשהיו שלשתן כשרים או פסולים אבל אם אמר עד אחד ראיתי ההורג ושתי נשים או שני פסולים אומרים לו לא ראית אין עורפין 
שתי נשים או שני פסולים אומרים ראינו ההורג ועד אחד מכחישם ואומר לא ראיתם עורפים שאפילו מאה נשים או מאה פסולים ועד אחד מכחיש את כלן הרי אלו כאיש אחד ועד אחד 
שלש נשים או שלשה פסולים אומרים ראינו ההורג וארבע נשים או ארבעה פסולים אומרים לא ראיתם עורפין זה הכלל בפסולין אחר רב המנין בכל מקום 
אין דין עגלה ערופה נוהג אלא בארץ ישראל וכן בעבר הירדן 
עגלה ערופה בת שתי שנים או פחות אבל אם היתה בת שתי שנים ויום אחד פסולה ואין המומין פוסלין ואף על פי כן אם היתה טרפה פסולה "כפרה" נאמר בה כקדשים 
כל העבודות פוסלות את העגלה כמו שפוסלין בפרה אדמה שנאמר "אשר לא עבד בה" ולמה נאמר על אחר שנאמר אשר לא עבד בה שהוא כולל העל עם שאר עבודות שהעל פוסל בין בשעת מלאכה בין שלא בשעת מלאכה כיון שמשכה בעל טפח נפסלה אף על פי שלא חרש בה ולא עשה בה מלאכה ושאר עבודות אין פוסלין אלא עד שעת מלאכה 
כל מלאכה שהיא לצרכה כגון פרש טליתו עליה מפני הזבובים אינו פוסלה וכל שהיא שלא לצרכה כגון שפרש טליתו עליה לנושאה פסולה וכן כל כיוצא בזה כמו שבארנו בהלכות פרה אדמה 
אין עורפין את העגלה אלא ביום לפי שנאמר בה "כפרה" כקדשים וכל היום כשר לעריפתה ואין עורפין שתי עגלות כאחת שאין עושין מצות חבילות חבילות 
עגלה ערופה אסורה בהנאה ונקברת במקום עריפתה ומשתרד לנחל תאסר בהנאה אף על פי שעדין לא נערפה ואם מתה או נשחטה אחר ירידתה הרי זו אסורה בהנאה ותקבר 
נמצאו העדים זוממין הרי זו מתרת בהנאה כיצד כגון שאמר עד אחד אני ראיתי את ההורג ובאו שנים והכחישוהו ואמרו לו לא ראית והפרישו את העגלה והורידוה לנחל לערפה על פיהם ואחר כך הוזמו השנים הרי זו מתרת בהנאה 
נמצא ההורג עד שלא תערף העגלה תצא ותרעה בעדר נמצא אחר שנערפה תקבר במקומה שעל הספק באה מתחלתה כפרה ספקה והלכה לה ואף על פי שנמצא הרוצח אחר עריפתה הרי זה יהרג שנאמר "ואתה תבער הדם הנקי" 
הנחל שנערפה בו העגלה אסור בזריעה ועבודה לעולם שנאמר "אשר לא יעבד בו ולא יזרע" וכל העובד שם עבודה בגופה של קרקע כגון שחרש או חפר או זרע או נטע וכיוצא באלו הרי זה לוקה ומתר לסרק שם פשתן ולנקר שם אבנים שזה כמי שארג שם בגד או תפרו שאינה מלאכה בגוף הקרקע לכך נאמר לא יעבד ולא יזרע מה זריעה בגופה של קרקע אף כל העבודה שנאסרה שם אינה אלא בגופה של קרקע 
אנשי עיר קרובה שנתאחרו ולא הביאו עגלה ערופה כופין אותן ומביאין ואפלו לאחר כמה שנים שחיבי עגלה ערופה שעבר עליה יום הכפורים חיבים להביא אחר יום הכפורים 
מצות עשה לעשות אדם מעקה לגגו שנאמר "ועשית מעקה לגגך" והוא שיהיה בית דירה אבל בית האוצרות ובית הבקר וכיוצא בהן אינו זקוק לו וכל בית שאין בו ארבע אמות על ארבע אמות פטור מן המעקה 
בית של שני שתפין חיבין במעקה שנאמר "כי יפל הנפל ממנו" לא תלה אלא בנופל אם כן למה נאמר "גגך" למעט בתי כנסיות ובתי מדרשות לפי שאינן עשויים לדירה היתה רשות הרבים גבוהה מגגו אינו זקוק למעקה שנאמר כי יפל הנפל ממנו ולא לתוכו 
גבה המעקה אין פחות מעשרה טפחים כדי שלא יפל ממנו הנופל וצריך להיות המחצה חזקה כדי שישען אדם עליה ולא תפל וכל המניח גגו בלא מעקה בטל מצות עשה ועבר על לא תעשה שנאמר "ולא תשים דמים בביתך" ואין לוקין על לאו זה מפני שאין בו מעשה 
אחד הגג ואחד כל דבר שיש בו סכנה וראוי שיכשל בה אדם וימות כגון שהיתה לו באר או בור בחצרו בין שיש בו מים בין שאין בו מים חיב לעשות חליא גבוהה עשרה טפחים או לעשות לה כסוי כדי שלא יפל בה אדם וימות וכן כל מכשל שיש בו סכנת נפשות מצות עשה להסירו ולהשמר ממנו ולהזהר בדבר יפה יפה שנאמר "השמר לך ושמר נפשך" ואם לא הסיר והניח המכשולות המביאין לידי סכנה בטל מצות עשה ועבר ב "לא תשים דמים" 
הרבה דברים אסרו חכמים מפני שיש בהם סכנת נפשות וכל העובר עליהן ואומר הריני מסכן בעצמי ומה לאחרים עלי בכך או איני מקפיד בכך מכין אותו מכת מרדות 
ואלו הן לא יניח אדם פיו על הסילון המקלח וישתה ולא ישתה בלילה מן הנהרות ומן האגמים שמא יבלע עלוקה והוא אינו רואה ולא ישתה מים מגלים שמא שתה מהן נחש וכיוצא בו מזוחלי עפר וימות 
ואלו הן המשקין האסורין משום גלוי המים והיין ואפלו מזוג ואפלו התחיל טעמו להשתנות לחמץ והחלב והדבש והציר אבל שאר כל המשקין אין מקפידין על גלוין שאין בעלי ארס שותין מהן 
השום שנתרסק ואבטיח שנחתך ונתגלה אסור וכן כל כיוצא בהן יין מבשל ויין תוסס אין בהן משום גלוי ותוסס הוא היין משעת דריכתו עד שלשה ימים ויין או מים או חלב שהיו חמין כל זמן שההבל עולה מהן וכן משקין שהיה המשקה יורד מלמעלה לתוכן טפה אחר טפה והוא שיהיה טורד ויורד כל אלו אין בהן משום גלוי שזוחלי עפר מתיראים מבעבוע המשקה ומן ההבל ואין שותין ממנו 
מי כבשין ומי שלקות ומי תורמוסין אין בהן משום גלוי מים ששרה בהן כבשין ושלקות ותורמוסין אם נשתנה טעמן אין בהם משום גלוי ואם אין בהם נותן טעם אסורין וכן מים שהדיח בהן פרישים ודרמוסקין לחולה אסורין משום גלוי 
יין שנתחבר בו דברים חדין כפלפלין או דברים מרים כאפסנתין עד שנשתנה טעמם אין בו משום גלוי והוא הדין בשאר המשקין 
כל המשקין האסורין משום גלוי שנתגלו בין ביום בין בלילה אסורין ואפלו היה בצדן אדם ישן אין אימת ישן על הזוחלין וכמה ישהו ויאסרו כדי שיצא הרחש מתחת אזן כלי וישתה ויחזר למקומו 
שעור המים שיאסרו אם נתגלו כדי שיהיה הסם נכר בהן ומזיק אבל אם היו המים מרבין כדי שתאבד בהן המרה הרי אלו מתרין בין בכלים בין בקרקעות וכן הדין בשאר המשקין 
מעין המושך כל שהוא אין בו משום גלוי לגין מגלה שהניחו בשדה תבה ומגדל או בתיק שלו או בבור אפלו עמק מאה אמה או במגדל גבוה מאה אמה או בטרקלין מיפה ומסיד הרי זה אסור בדק את התבה או את המגדל ואחר כך הניחו הרי זה מתר ואם היה בהן נקב אסור כמה יהא בנקב כדי שתכנס אצבע קטנה של קטן 
חבית שנתגלתה אף על פי ששתו ממנו תשעה ולא מתו לא ישתה עשירי מעשה היה ואמרו ששתה עשירי ומת מפני שארס הנחש שקע למטה ויש סם חמת זוחלי עפר שעולה וצף למעלה ויש סם שהיא נתלית באמצע המשקה לפיכך הכל אסור ואפלו סננו במסננת וכן אבטיח שנתגלה אף על פי שאכלו ממנו תשעה ולא מתו לא יאכל עשירי 
מים שנתגלו לא ישפכם לרשות הרבים ולא ירבץ בהם את הבית ולא יגבל בהן את הטיט ולא ירחץ בהן פניו ידיו ורגליו ולא ישקה מהן לא בהמתו ולא בהמת חברו אבל משקה אותן לחתול 
עסה שנלושה במים מגלין אפלו היא של תרומה תשרף ואפלו נאפת הפת אסורה 
בהמה חיה או עוף שנשכן הנחש וכיוצא בו או שאכלו סם הממית האדם קדם שישתנה בגופן הרי אלו אסורים משום סכנת נפשות לפיכך בהמה חיה ועוף שנמצאו חתוכי רגלים אף על פי שהן מתרין משום טרפה הרי אלו אסורין משום סכנה שמא אחד מזוחלי עפר נשכן עד שיבדקו כיצד בודקן צולה אותן בתנור אם לא נתחתך הבשר ולא נשתנה משאר הצלי הרי אלו מתרין 
וכן נקורי תאנים וענבים והקשואים והדלועין והאבטיחין והמלפפונות אפלו היו גדולים ביותר בין תלושין בין מחברין ואפלו היו בתוך הכלי כל שיש בו לחה ונמצא נשוך אסור שמא נחש וכיוצא בו נשכו ואפלו ראה צפור או עכבר יושב ומנקר הרי אלו אסורין שמא במקום נקב נקב 
תאנה או ענב שנטל העקץ שלהן אין בהם משום גלוי לפיכך אוכל אדם תאנים וענבים בלילה ואינו חושש תאנה נקורה שיבשה ונעשית גרוגרת ותמרה נקורה שיבשה שתיהן מתרות 
אסור לאדם לתן מעות או דינרים לתוך פיו שמא יש עליהן רק יבש של מכי שחין או מצרעין או זעה שכל זעת אדם סם המות חוץ מזעת הפנים 
וכן לא יתן אדם פס ידו תחת שחיו שמא נגע בידו במצרע או בסם רע שהידים עסקניות ולא יתן התבשיל תחת המטה אף על פי שהוא עוסק בסעודה שמא יפל בו דבר המזיק והוא אינו רואהו 
וכן לא ינעץ הסכין בתוך האתרוג או בתוך הצנון שמא יפל אדם על חדה וימות וכן אסור לאדם לעבר תחת קיר נטוי או על גשר רעוע או לכנס לחרבה וכן כל כיוצא באלו משאר הסכנות אסור לעבר במקומן 
וכן אסור ליהודי להתיחד עם העכו"ם מפני שהן חשודים על שפיכות דמים ולא יתלוה עמהן בדרך פגע עכו"ם בדרך מחזירו לימינו היו עולין במעלה או יורדים בירידה לא יהיה ישראל למטה ועכו"ם למעלה אלא ישראל למעלה ועכו"ם למטה שמא יפל עליו להמיתו ואל ישח לפניו שמא ירץ את גלגלתו 
אם שאלו לאן אתה הולך ירחיב לו את הדרך כדרך שהרחיב יעקב לעשו שנאמר "עד אשר אבא אל אדני שעירה" 
אסור לקח רפואה מן העכו"ם אלא אם כן נתיאשו ממנו שיחיה ואסור להתרפאות מן האפיקורוס ואף על פי שנתיאשו ממנו שמא ימשכו אחריו ומתר לקח רפואה מן העכו"ם לבהמה או למכה שבגוף מבחוץ כגון מלוגמא ורטיה ואם היתה מכה של סכנה אסור לקח ממנו וכל מכה שמחללין עליה את השבת אין מתרפאין מהם 
ומתר לשאול לרופא עכו"ם ויאמר לו סם פלוני יפה לך וכך וכך תעשה אבל לא יקח ממנו 
ואסור להסתפר מהן ברשות היחיד שמא יהרגנו אם היה אדם חשוב מתר מפני שמתירא להרגו ואם דמה לעכו"ם שהוא אדם חשוב כדי שיפחד ממנו ולא יהרגנו הרי זה מתר להסתפר ממנו 
אסור למכר לעכו"ם כל כלי המלחמה ואין משחיזין להם את הזין ואין מוכרין להן לא סכין ולא קולרין ולא כבלים ולא שלשלאות של ברזל הינדואה ולא דבים ואריות ולא כל דבר שיש בו נזק לרבים אבל מוכרין להן תריסין שאינן אלא להגן 
וכשם שאסרו למכר לעכו"ם כך אסרו למכר לישראל שמוכר לעכו"ם ומתר למכר כלי זין לחיל של בני המדינה מפני שהן מגנין על ישראל 
כל שאסור למכר לעכו"ם אסור למכר לישראל שהוא לסטים מפני שנמצא מחזיק ידי עוברי עברה ומכשילו וכן כל המכשיל עור בדבר והשיאו עצה שאינה הוגנת או שחזק ידי עוברי עברה שהוא עור ואינו רואה דרך האמת מפני תאות לבו הרי זה עובר בלא תעשה שנאמר "ולפני עור לא תתן מכשל" הבא לטל ממך עצה תן לו עצה ההוגנת לו 
ואסור להשיא עצה טובה לעכו"ם או לעבד רשע ואפלו להשיאו עצה שיעשה דבר מצוה והוא עומד ברשעו אסור ולא נתנסה דניאל אלא על שהשיא עצה לנבוכדנצר לתן צדקה שנאמר להן "מלכא מלכי ישפר עלך" 
מי שפגע בחברו בדרך ובהמתו רובצת תחת משאה בין שהיה עליה משא הראוי לה בין שהיה עליה יותר ממשאה הרי זה מצוה לפרק מעליה וזו מצות עשה שנאמר "עזב תעזב עמו" 
ולא יפרק ויניחנו נבהל וילך אלא יקים עמו ויחזר ויטען משאו עליה שנאמר "הקם תקים עמו" זו מצות עשה אחרת ואם הניחו נבהל ולא פרק ולא טען בטל מצות עשה ועבר על מצות לא תעשה שנאמר "לא תראה את חמור אחיך" 
היה כהן והבהמה רובצת בבית הקברות אינו מתטמא לה כשם שאינו מתטמא להשב אבדה וכן אם היה זקן שאין דרכו לטען ולפרק הואיל ואינה לפי כבודו פטור 
זה הכלל כל שאלו היתה שלו היה טוען ופורק הרי זה חיב לטען ולפרק בשל חברו ואם היה חסיד ועושה לפנים משורת הדין אפלו היה הנשיא הגדול וראה בהמת חברו רובצת תחת משאה של תבן או קנים וכיוצא בהן פורק וטוען עמו 
פרק וטען וחזרה ונפלה חיב לטען ולפרק פעם אחרת אפלו מאה פעמים שנאמר "עזב תעזב" "הקם תקים עמו" לפיכך צריך להדדות עמו עד פרסה אלא אם כן אומר לו בעל המשא איני צריך לך 
מאימתי יתחיב לפרק ולטען עמו משיראהו ראיה שהיא כפגיעה שהרי נאמר "כי תראה" ונאמר "כי תפגע" וכמה שערו חכמים משיהיה ביניהם מאתים וששים ושש אמה ושני שלישי אמה שהוא אחד משבעה ומחצה במיל היה רחוק ממנו יתר מזה אינו זקוק לו 
מצוה מן התורה לפרק עמו בחנם אבל לטען עליו הרי זו מצוה ונוטל שכרו וכן בשעה שמדדה עמו עד פרסה יש לו שכר 
מצא בהמת חברו רבוצה אף על פי שאין הבעלים עמה מצוה לפרק מעליה ולטען עליה שנאמר "עזב תעזב" "הקם תקים" מכל מקום אם כן למה נאמר עמו שאם היה בעל הבהמה שם והלך וישב לו ואמר לזה שפגע בו הואיל ועליך מצוה אם רצית לפרק לבדך פרק הרי זה פטור שנאמר "עמו" ואם היה בעל הבהמה זקן או חולה חיב לטען ולפרק לבדו 
בהמת העכו"ם והמשא של ישראל אם היה העכו"ם מחמר אחר בהמתו אינו זקוק לה ואם לאו חיב לפרק ולטען משום צער ישראל וכן אם היתה הבהמה של ישראל והמשוי של עכו"ם חיב לפרק ולטען משום צער ישראל אבל בהמת העכו"ם ומשאו אינו חיב להטפל בהן אלא משום איבה 
חמרים שרגליו של אחד מהן רעועות אינן רשאין חבריו להקדים ולעבר מעליו נפל רשאין לעבר מעליו 
היה אחד טעון ואחד רוכב ודחקן הדרך מעבירין את הרוכב מפני הטעון אחד טעון ואחד ריקן מעבירין את הריקן מפני הטעון אחד רכוב ואחד ריקן מעבירין את הריקן מפני הרכוב שניהן טעונין שניהן רוכבין שניהן ריקנין עושין פשרה ביניהן 
וכן שתי ספינות העוברות ופוגעות זו בזו אם עוברות שתיהן בבת אחת טובעות ואם בזו אחר זו עוברות וכן שני גמלים העולים במעלה גבוה ופגעו זה בזה אם עוברין שניהם בבת אחת נופלין ואם בזה אחר זה עולין כיצד הן עושין טעונה ושאינה טעונה תדחה שאינה טעונה מפני הטעונה קרובה ורחוקה תדחה קרובה מפני שאינה קרובה שתיהן רחוקות או קרובות או טעונות הואיל וכלן בדחק אחד הטל פשרה ביניהן והן מעלות שכר זה לזה ובזה וכיוצא בו נאמר "בצדק תשפט עמיתך" 
הפוגע בשנים אחד רובץ תחת משאו ואחד פרק מעליו ולא מצא מי שיטען עמו מצוה לפרק בתחלה משום צער בעלי חיים ואחר כך טוען במה דברים אמורים כשהיו שניהם שונאים או אוהבים אבל אם היה אחד שונא ואחד אוהב מצוה לטען עם השונא תחלה כדי לכף את יצרו הרע 
השונא שנאמר בתורה לא מאמות העולם הוא אלא מישראל והיאך יהיה לישראל שונא מישראל והכתוב אומר "לא תשנא את אחיך בלבבך" אמרו חכמים כגון שראהו לבדו שעבר עברה והתרה בו ולא חזר הרי זה מצוה לשנאו עד שיעשה תשובה וישוב מרשעו ואף על פי שעדין לא עשה תשובה אם מצאו נבהל במשאו מצוה לטען ולפרק עמו ולא יניחנו נוטה למות שמא ישהה בשביל ממונו ויבוא לידי סכנה והתורה הקפידה על נפשות ישראל בין רשעים בין צדיקים מאחר שהם נלוים אל ה' ומאמינים בעקר הדת שנאמר "אמר אליהם חי אני נאם ה' אלהים אם אחפץ במות הרשע כי אם בשוב רשע מדרכו וחיה" 
